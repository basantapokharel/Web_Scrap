[
    {
        "title": "शेखर कोइरालाले खोजे १५ औं महाधिवेशनका लागि सुदूरपश्चिमका नेता कार्यकर्ताको साथ",
        "link": "https://www.setopati.com/politics/346496",
        "content": "सुदूरपश्चिमको भ्रमणमा रहेका नेपाली कांग्रेसका नेता शेखर कोइरालाले १५ औं महाधिवेशनमा जिल्लाका नेता कार्यकर्ताहरुको साथ खोजेका छन्। शुक्रबार सुदूरपश्चिम पुगेका कोइरालाले शुक्रबार नै प्रदेशका नौवटै जिल्लाका नेता कार्यकर्ताहरूसँग छलफल र अन्तरक्रिया गरेका थिए। कञ्चनपुरबाट सुरू भएको नेता कार्यकर्ताहरूसँगको छलफल दार्चुलासँगको छलफलपछि सकिएको थियो। त्यसअवधिमा कोइरालाले ६ घन्टा छलफल तथा अन्तरक्रिया गरेका थिए। छलफलका क्रममा उनले कांग्रसको आगामी १५ औं महाधिवेशन समयमै हुनुपर्ने र त्यसमा जिल्लाका नेता कार्यकर्ताको समर्थन आफूलाई हुनुपर्ने बताएका थिए। उनले पार्टीभित्र सुदूरपश्चिमका नेता कार्यकर्तालाई विगतमा भएका अन्याय अब नदोहोरिने पनि बताए। ‘सबैलाई न्याय हुन्छ। त्यसको जिम्मा म लिन्छु,’ उनले भने। कोइरालाले सबैलाई समान र उचित अवसरका लागि आफू पार्टीभित्र लडिरहेको पनि बताए।  ‘विगतमा तपाईहरुमाथि अन्याय भएको छ। उचित अवसर पाउनु भएको छैन्। तपाईहरुको पीडा म बुझ्छु। अब १५ औं महाधिवेशनपछि न्याय हुन्छ। म कसैलाई पक्षपात गर्दिन। तर यसका लागि तपाईहरुको सहयोग चाहिन्छ,’ कोइराला भने। कोइरालाले नेपाली कांग्रेसको १५ औं महाधिवेशन समयमै समयमै नभए पार्टी कमजोर हुने पनि बताए।   ‘पार्टी कमजोर भए देशमा लोकतन्त्र संकटमा पर्छ। देश र लोकतन्त्रलाई बचाउन पनि पार्टीको महाधिवेशन समयमै हुनुपर्छ,’ उनले भने। छलफलमा उनले कांग्रेसलाई एक्लै लड्न सक्ने बलियो पार्टी बनाउने र पार्टीभित्रका नेता कार्यकर्ताहरूमाथि अन्याय हुन नदिने बताए। नेपाली कांग्रेस र नेकपा एमालेको संयुक्त सरकार सुशासन र भ्रष्टाचार नियन्त्रणमा गम्भिर बन्न नसकेको कोइरालाले दाबी गरे। ‘यति शक्तिशाली सरकार असफल बन्ने छुट छैन, सफल बन्नै पर्छ। तर सरकारको कार्यशैली भने सन्तोषजनक छैन,’ उनले भने। आफू नेपाली कांग्रेसको तर्फबाट मन्त्री बनेकाहरुको कार्यशैलीबाट पनि सन्तुष्ट नरहेको बताए।   भेटघाट कार्यक्रममा अधिकांश जिल्लाका नेता कार्यकर्ताले आफूहरु पार्टीको केन्द्रीय नेतृत्वबाट अन्यायमा परेको, गुटको आधार पक्षपात गरेको र आफूहरुलाई अवसरबाट बञ्चित गरेको गुनासो राखेका थिए। उनीहरूले पार्टीभित्र रहेका विवादलाई सुल्झाउन पनि सुझाव दिएका थिए। "
    },
    {
        "title": "प्रमुख प्रशासकीय अधिकृतको भूमिकामा कैफियत देखिए जिम्मेवारीमुक्त गर्नुपर्छ: उपप्रमुख डंगोल",
        "link": "https://www.setopati.com/politics/346494",
        "content": "काठमाडौं महानगरपालिकाकी उपमेयर सुनिता डंगोलले पुरानो बसपार्कस्थित काठमाडौं टावरको भवन निर्माण नक्सा स्विकृतीको सम्बन्धमा प्रमुख प्रशासकीय अधिकृत सरोज गुरागाईंको संलग्नता देखिए उनलाई जिम्मेवारीमुक्त गर्नुपर्ने बताएकी छन्। काठमाडौं टावरको १२ तल्लाको नक्सा पास प्रक्रिया अगाडि बढाउनुपर्नेमा गुरागाईंले प्रक्रिया नै पूरा नगरी १९ तल्लाको नक्सा स्वीकृति दिएको पाइएपछि महानगरले शनिबार पत्रकार सम्मेलन गरी प्रमुख प्रशासकीय अधिकृत गुरागाईलाई कारबारहीको सिफारिस गरेको थियो। यसबारेमा प्रतिक्रिया दिँदै महानगरकी उपप्रमुख डंगोलले प्रमुख प्रशासकीय अधिकृतको भूमिका कैफियत देखिए उनलाई कारबाही गर्नुपर्ने बताएकी हुन्। ‘निष्पक्ष छानविन भएपछि दोषिलाई कारबाही हुनुपर्छ, त्यसमा दुईमत  भएन,’ उनले भनिन्, ‘यदि कसैले त्यहाँ षडयन्त्र रचेको रहेछ भने त्यसको पनि छानबिन हुनुपर्छ । त्यसमा क–कस्को सहभागी छ त्यसको पनि निष्पक्षरुपमा छानविन हुनुपर्छ,’ उनल भनिन्। उपप्रमुख डंगोले यसमा प्रमुख प्रशासकीय अधिकृतको मात्रै हो कि अरूको पनि भूमिका छ भन्ने पत्ता लगाएर उनीहरूलाई पनि कारबाहीको दायरामा ल्याउनुपर्ने बताइन्। ‘यो संगठित भ्रष्टाचार हो कि भन्ने पनि आशंकाहरु छन्। त्यसमा पनि छानविन गरी कारबाही हुनुपर्छ,’ उपप्रमुख डंगोलले भनिन्, प्रमुख प्रशासकीय अधिकृतको कैफियत देखिएमा तुरुन्तै उहाँलाई कामपाको जिम्मेवारीबाट मुक्त गरिनु पर्दछ र यसमा अरु क–कस्को संलग्नता छ त्यो पनि निष्पक्ष छानविन गर्नुपर्छ । यदि यो विषयमा संगठित भ्रष्टाचार भएको रहेछ भने त्यस उपर पनि कारबाही हुनुपर्छ ।’  उपमेयर डंगोलले त्यस विषयमा क–कस्को के–के मा संलग्नता रही भ्रष्टाचार गरिएको हो त्यस उपर पनि अख्तियार दुरुपयोग अनुसन्धान आयोगले तत्कालै छानविन गर्नु पर्नेमा जोड दिइन्। "
    },
    {
        "title": "काठमाडौं महानगरले गर्‍यो प्रमुख प्रशासकीय अधिकृत गुरागाईंलाई कारबाही सिफारिस",
        "link": "https://www.setopati.com/politics/346480",
        "content": "काठमाडौं महानगरपालिकाले प्रमख प्रशासकीय अधिकृत सरोज गुरागाईंलाई कारबाहीका लागि सिफरिस गरेको छ। महानगरले शुक्रबार आकस्मिक पत्रकार सम्मेलन गर्दै काठमाडौं टावरको १२ तल्लाको नक्सा पास प्रक्रिया अगाडि बढाउनुपर्नेमा गुरागाईंले प्रक्रिया नै पूरा नगरी १९ तल्लाको नक्सा स्वीकृति दिएको पाइएपछि कारबारहीको सिफारिस गरेको जनाएको छ। पत्रकार सम्मेलनमा महानगरका प्रवक्ता नविन मानन्धरले महानगरको मापदण्ड विपरीत नक्सा पास कागजागतको अनुमति पत्रमा प्रमुख प्रशासकीय अधिकृत गुरागाईंले आधिकारिक प्रणालीबाट प्रक्रिया नै पूरा नगरी नक्सा स्वीकृति गरेको देखिएकोले आवश्यक छानबिन गरि कारबाही गर्न सिफारिसस गरेको जानकारी दिए। उनले अहिलेसम्म प्रशासकीय अधिकृतलाई हटाउने कुनै पनि निर्णय नभएको पनि स्पष्ट पारे।—न्युज एजेन्सी नेपाल "
    },
    {
        "title": "विश्वप्रकाश शर्मालाई प्रश्न- हिमालको उचाइ छुन सजिलो कि राजनीतिको? (भिडिओ)",
        "link": "https://www.setopati.com/politics/346454",
        "content": "नेपाली कांग्रेसका महामन्त्री विश्वप्रकाश शर्मा लोबुचे हिमालको सफल आरोहण गरी काठमाडौं फर्केका छन्। महामन्त्री शर्मा नेतृत्वको टोलीले सोलुखुम्बुमा रहेको ६ हजार एक सय ४५ मिटरको लोबुचे हिमाल आरोहण गरेका थिए। मंसिर २७ गते राति ११:३० बजे बेसक्याम्पबाट शिखरतर्फ अघि बढेका उनीहरू मंसिर २८ गते बिहान ६:४५ बजे लोबुचेको शिखरमा पुगेका थिए।  उनीहरूले लोबुचे हिमालतर्फको यात्रा एक साता अघि मंसिर २१ गतेबाटै थालेका थिए।  उनीहरू लुक्ला, फाक्दिङ, नाम्चे, तेङ्बोचे, दिबुचे, दिङ्बोचे, थुक्ला र लुबुचे क्याम्प हुँदै लोबुचे शिखरसम्म पुगे। महामन्त्री शर्माका अनुसार यो पदयात्राका क्रममा थामसेर्कु, आमादब्लम, चोलात्से, आइल्याण्ड पिक, तबुचे, पुमरी, मकालु लगायतको हिमालको अवस्थालाई पनि नजिकबाट दृश्यावलोकन गर्ने मौका मिल्यो। लोबुचे आरोहणका क्रममा जलवायु परिवर्तनले हिमाल र हिमाली बस्तीहरू गम्भीर खतरामा पर्दै गइरहेको देखिएको शर्माले बताए। पृथ्वी बचाउन पहिले हिमाल जोगाउनुपर्ने शर्माको भनाइ छ। हिमाल र हिमाली भेगको रक्षाका लागि सरकार, संसद र विश्व समुदायको ध्यान जान जरूरी रहेको उनले बताए।  झापामा जन्मेहुर्केका शर्माले पहिलो पटक हिमाल आरोहण गरेका हुन्। उनलाई हिमालमा जान र हिमाली जनजीवन बुझ्न प्रेरित गर्ने व्यक्ति हुन्- आरोही मिङ्मा शेर्पा र लाक्पा शेर्पा। लोबुचे शिखर चुम्ने उनको लक्ष्यमा सारथी उनीहरू पनि थिए। शिखरमा पुगेका बेला आफूलाई हिमाल गौरव हो भन्ने अनुभूति भएको शर्माले सेतोपाटीसँगको कुराकानीमा बताए। ‘चारै दिशा सेताम्मे हिमाल र अग्लो शिखर देखिँदा यो शिखर मेरो हो, हाम्रो गौरव हो भन्ने स्वर्गीय आनन्दको अनुभूति भयो,’ शर्माले भने, ‘तेन्जिङ शेर्पाले आरोहण गरेको बेलाको हिमाल कस्तो थियो होला?, पासाङ ल्ह्यामुले आरोहण गर्ने बेलामा आइपुग्दा कति फरक भयो होला र विश्वप्रकाश शर्माको पुस्ताले आरोहण गर्दै गर्दा हिमालमा के परिवर्तन भयो होला? विश्वव्यापी रूपमा जलवायु परिवर्तनको जे असर छ, त्यो हाम्रा हिमालमा पनि परेको छ। ती असरलाई गहिरोसँग अनुभूति गर्नुपर्छ भन्ने कोणबाट पनि शिखरमा रहेका बेला हेरियो।’ हिमाल आरोहण गरी फर्केका शर्माले हिमाली जनजीवनबारे पनि केही सुनाए। उनकाअनुसार हिमाली जीवन सहज बनाउन राज्यले प्राथमिकता दिनुपर्ने देखिन्छ। ‘हाम्रा हिमाली भेगहरूमा एकै खालको जनजीवनको अवस्था छ, हिमाली जीवनलाई व्यवस्थित गर्न राज्यले प्राथमिकताको विषय बनाउनुपर्छ, यसपालि हाम्रो अध्ययनको विषयबस्तु यो पनि थियो,’ आरोहणका उद्देश्वबारे वर्णन गर्दै शर्माले भने। हिमाली भेगमा शिक्षा, स्वास्थ्य, रोगजारी, सञ्चारलगायतका पूर्वाधार थप व्यवस्थित गर्न स्थानीय, प्रदेश र संघीय सरकारले मिलेर काम गर्नुपर्ने उनको भनाइ छ। शर्माले उदाहरण दिए- हिमाली भेगमा कोही लडेर घाइते भयो भने हामी उपचार कसरी गर्छौं?, तुरून्तै राज्यलाई गुहार कसरी गर्छौं, राज्यले थाहा कसरी पाउँछ भन्ने ठूलो अनिश्चितता छ। हिमाली भेगमा मृत्युका कयौं घटना सुनिन्छन्। प्रहरी चौकीमा थौरै जनशक्ति छ, रासन मात्र होइन राति उद्धार गर्न जान परे आवश्यक स्रोतसाधन नै छैन। पदयात्राका क्रममा आफूहरूले चोलात्से र तबुचे हिमालबीचबाट पहिरो आएर जोङ्लाबाट बगेर आएको नदीलाई थुनेर ताल बनेको देखेको पनि उनले बताए। चिसोका कारण अहिले भने त्यो ताल जमेको छ। ‘तापक्रम वृद्धिले हिमश्रृंखला पग्लने, हिमतालको आकार अस्थिर हुने र बढेर जाने भयो भने नदी थुनिएर बनेको ताल कुनै दिन फुटेमा नजिकैको फेरिचे, पाङ्बोचेलगायत गाउँ डुबाउँछ। सेताम्मे हिमाल एकातिर देखिन्छ भने हिउँ नभएर खङ्ग्रङ्ग परेको अवस्थामा त्यसले जीवजन्तु र मानिसलाई प्रभाव परेकोले गम्भीर रूपमा लिनुपर्छ,’ शर्माले भने। हामीले कुराकानीका क्रममा शर्मालाई राजनीतिको शिखर चढ्न सजिलो कि हिमालको भनेर सोध्यौं।  उनले हाँस्दै जबाफ दिए- लोबुचे हिमालको शिखर चढेपछि चढ्नैपर्ने अन्तिम शिखर (सगरमाथा) त बाँकी नै छ। राजनीतिमा पनि जुन शिखरसम्म आइपुगेको छु, त्योभन्दा माथिल्लो शिखर त पुग्न बाँकी नै छ। शिखरतर्फको यात्रा निरन्तर जारी रहनेछ।  लोबुचे आरोहण गरी फर्केका महामन्त्री विश्वप्रकाश शर्मासँग सेतोपाटीले गरेको भिडिओ कुराकानी;  "
    },
    {
        "title": "रवि लामिछाने छुटे वा छुटेनन् भने कसरी अघि बढ्छ रास्वपा?",
        "link": "https://www.setopati.com/politics/346465",
        "content": "गोर्खा मिडिया नेटवर्कका आफ्ना पूर्वसाझेदार पूर्वडिआइजी छविलाल जोशी सहकारी ठगी प्रकरणमा गत असोज ६ गते समातिएपछि रास्वपा सभापति रवि लामिछाने आफू पनि पक्राउ पर्छु भन्नेमा विश्वस्त थिए।   सभापति लामिछाने आफू जुनसुकै पनि बेला पक्राउ पर्दैछु भन्नेमा पक्का थिए। त्यसैले उनले पक्राउ परेपछि सार्वजनिक गर्न भन्दै भिडिओ सन्देशहरू तयार पारेको रास्वपाका नेताहरूले सेतोपाटीलाई बताए।   तीमध्ये एउटा भिडिओ लामिछाने पक्राउ परेर पोखरा नपुर्‍याइँदै सार्वजनिक भयो।   रास्वपाका नेताहरूले दाबी गरेअनुसार उनले अर्को भिडिओ पनि तयार पारेका थिए। त्यस भिडिओमा उनले श्रीमती निकिता पौडेलका नाममा सम्बोधन गरेका थिए। उक्त भिडिओ पनि सार्वजनिक गर्ने भनेर रवि पक्राउपूर्व नै तयार पारेका थिए। ‘कुन-कुन भिडिओ कहिले-कहिले सार्वजनिक गर्ने भनेर उहाँले मिति नै तोकेर जानुभएको थियो,’ रास्वपाका ती नेताले भने। लामिछानेले श्रीमतीलाई सम्बोधन गरेको सो भिडिओ भने रास्वपाका नेताहरूले सार्वजनिक गर्न मानेनन्। सो भिडिओमा के भनिएको थियो थाहा छैन। ‘त्यसको गलत सन्देश जान सक्थ्यो, त्यही भएर हामीले सार्वजनिक गर्न दिएनौं,’ ती नेताले भने। सभापति लामिछाने आफू पक्राउ पर्नेमा पक्का भए पनि अब रास्वपा कसरी चलाउने भन्नेबारे पार्टीका नेताहरूसँग छलफल नै गरेनन्, कुनै योजना बनाएनन्। न त रास्वपा नेताहरूले नै त्यसबारे सोचे वा सल्लाह गरे। लामिछाने पक्राउ परेपछि पार्टी आन्दोलनमा होमियो। त्यसको पृष्ठभूमि र योजना सभापति लामिछानेले नै बनाएका थिए। उनलाई पक्राउ गर्न प्रहरी परिचालित भएपछि उनले फेसबुक स्ट्याटस लेखे, ‘सरकार मर्‍यो, जुठो पर्‍यो!’ आफूलाई प्रतिशोध राखेर पक्रिएको भन्दै पार्टी कार्यालयमा भाषण गरे। उनी पक्राउ परेसँगै रास्वपाका नेताहरू पनि उनी सँगसँगै लर्को लागेर पोखरा पुगे। सुरूको पाँच दिन त रवि लामिछानेमात्रै होइन, सिंगो रास्वपा नै हिरासतमा गएजस्तो देखियो। लामिछाने पक्राउ परेपछिका केही दिन रास्वपा कुहिरोको कागजस्तै अलमलमा पर्‍यो।   रास्वपा प्रमुख सचेतक सन्तोष परियार उक्त अलमललाई स्वाभाविक नै मान्छन्। ‘वैचारिक र सांगठनिक हिसाबमा बन्दै गरेको पार्टीका शीर्ष नेता उल्झनमा परेपछि जुन किसिमको अलमल देखियो त्यो स्वाभाविक हो,’ परियारले सेतोपाटीसँग भने। त्यसपछि पनि पार्टी उपनिर्वाचनमा सहभागी भएको, जिल्ला भेलाहरू गरेको, आन्दोलन गरेको उनले बताए। रास्वपाले पोखरामा पाँच दिनसम्म सडक आन्दोलन गर्‍यो। रास्वपा कार्यकर्ता काठमाडौंमा प्रधानमन्त्री निवास बालुवाटार घेराउ गर्न पुगे। रास्वपाका नेताहरूले अदालतप्रति आफूहरूको भरोसा भएता पनि राज्यले राजनीतिक प्रतिशोध साँधेको भन्दै सरकारप्रति आगो ‌ओकले। मंसिर ६ गते चितवनमा भएको आन्दोलनमा रास्वपाका कार्यकर्ताहरूले प्रधानमन्त्रीको पुत्ला दहन गरे। बालुवाटार निकट र रास्वपाका नेताहरूले हामीलाई अनौपचारिक रूपमा भनेअनुसार त्यही  घटनापछि रास्वपालाई हेर्ने प्रधानमन्त्री केपी शर्मा ओलीको दृष्टिकोण बदलियो। ‘सुरूमा सभापतिज्यूलाई १०/१२ दिन हिरासतमा राखेर पछि बाहिर निकालेर अनुसन्धान गर्नुपर्छ भन्ने प्रधानमन्त्रीको धारणा रहेछ,’ स्रोतले भन्यो, ‘आन्दोलन प्रधानमन्त्रीज्यूको विरूद्धमा केन्द्रित भएपछि उहाँले प्रहरीलाई आफ्नै तरिकाले छानबिन गर्न भन्नुभयो।’ आफूले ‘सफ्ट’ व्यवहार गर्दै आएको भएता पनि रास्वपा आफूमाथि नै खनिएको आक्रोश प्रधानमन्त्री ओलीले रास्वपाका नेताहरूसँगको भेटमा पनि गरे। कात्तिक १२ गते राति प्रधानमन्त्री ओलीलाई भेट्न उपसभापति डोलप्रसाद अर्याल (डिपी) र प्रमुख सचेतक सन्तोष परियार बालुवाटार पुगेका थिए। त्यसबेला उनीहरूसँग प्रधानमन्त्री ओलीले बेस्सरी नै मन दुखाए। ‘रास्वपाले त मलाई माया नै गर्छ नि!,’ ओलीले रोष र ब्यंग्य मिश्रित भावमा भनेका थिए, ‘म छोराछोरी नभएको मान्छे भनेर होला, काजकिरिया पनि गरेछ।’ सो भेटमा रास्वपा नेताहरूले प्रधानमन्त्रीको पुत्ला दहन गर्नु कमजोरी भएको बताएका थिए। कात्तिक १३ गते बालुवाटार घेराउ गरेपछि भने रास्वपा आन्दोलन नगर्ने मनस्थितिमा पुग्यो। पाँच दिनसम्म पोखरामा सडक आन्दोलन गर्दा एक दिनमा करिब १० लाख रुपैयाँका दरले झण्डै ५० लाख खर्च भएको रास्वपाका एक नेताले सुनाए। रास्वपा नेताहरूले सडक आन्दोलन लम्ब्याउन आर्थिक रूपमा पनि कठिन हुने अनुमान गरिसकेका थिए।  ‘आर्थिक सहयोग गर्छौं भन्ने शुभेच्छुक पनि सत्तामा हुँदामात्रै हुने रहेछन् भन्ने हामीले थाहा पायौं,’ ती नेताले भने। सांगठनिक रूपमा कमजोर र सामाजिक सञ्जालमा मात्रै बलियो हुँदा पार्टीलाई परेको बेला काम लाग्दो रहेनछ भन्ने शिक्षा पनि उनीहरूले पाए। रास्वपाका नेताहरूले भ्रातृ तथा शुभेच्छुक संगठनहरूको अभावको सबैभन्दा धेरै महसुस यसैबेला गरे। पोखराको पाँच दिनको आन्दोलनपछि नेताहरू काठमाडौं फर्किए। त्यसपछि बल्ल कात्तिक १० गते लामिछानेको अनुपस्थितिमा पहिलो पटक रास्वपाको केन्द्रीय समिति बैठक बस्यो। उक्त बैठकको सुरूमै उपसभापति स्वर्णिम वाग्लेले अर्का उपसभापति डिपी अर्याललाई कार्यवाहक सभापति बनाउन प्रस्ताव गरेका थिए। तर केन्द्रीय सदस्य गणेश पराजुलीले सभापति लामिछाने विरूद्धको मुद्दा दर्ता नहुँदासम्म पर्खिनुपर्ने राय राखे। त्यसपछि कार्यवाहक सभापति तोकिएन। बैठक भने उपसभापति अर्यालकै अध्यक्षतामा चल्न थाल्यो। नेताहरू सडक आन्दोलन नै जारी राख्ने कि स्थगित गरेर राजनीतिक संवाद गर्ने भन्ने बारेमा विभाजित देखिए। अन्तत: सडक आन्दोलन रोकेर सामाजिक सञ्जालमार्फत् प्रतिरोध अघि बढाउने निर्णय भयो। अरू राजनीतिक दलहरूसँग पनि छलफल गर्ने निष्कर्ष रास्वपाले निकाल्यो र उपसभापति वाग्लेलाई त्यसको नेतृत्व गर्ने जिम्मा दियो। हामीले रास्वपाका कार्यवाहक प्रवक्ता मनीष झालाई सोध्यौं- तपाईंहरूलाई न्यायालय र प्रहरी प्रशासनमाथि भरोसा थिएन र सभापति पक्राउ पर्नेबित्तिकै सडक आन्दोलन गर्न जानुभयो? राजनीतिक उपस्तिथिका लागि पनि रास्वपाले सुरूको पाँच दिन आन्दोलन गर्नु जरूरी रहेको झाले बताए। ‘त्यसपछि भने हामीले हाम्रो आन्दोलनको स्वरूप बदल्यौं। पार्टी काममा पनि फर्कियौं,’ झाले भने। त्यसमा रास्वपा नेताहरूले सभापति लामिछानेसँग गरेको संवादले पनि काम गरेको उनले बताए। आफूलाई भेट्न पुग्ने रास्वपाका नेताहरूसँग रविले भनेका थिए, ‘जति त्याग गर्ने हो मैले नै गरिरहेको छु, तपाईंहरू राजनीतिक रूपमा नै अघि बढ्नुस्।’  झाले भने, ‘त्यसले पनि हामीलाई राजनीतिक संवादमा अघि बढ्न बल पुग्यो।’   रास्वपाका नेताहरूले संवादका लागि नेपाली कांग्रेस, नेकपा (एमाले) र नेकपा (माओवादी केन्द्र) का नेताहरूसँग संवाद गर्न थाले। त्यसका लागि उनीहरूले कांग्रेस पृष्ठभूमिका नेताहरूलाई कांग्रेस र कम्युनिष्ट पृष्ठभूमिका नेताहरूलाई एमाले, माओवादी केन्द्र लगायतसँग संवाद गर्ने जिम्मेवारी तोके। अरू दलका नेताहरूसँग संवाद गरे पनि उनीहरूले आफ्ना मागपत्र बुझाउन खोज्दा प्रधानमन्त्रीलाई भेट्न पाएनन्। सो राजनीतिक भेटघाटका क्रममा कांग्रेसका महामन्त्री गगन थापा, नेताहरू आरजु राणा र प्रकाशशरण महत रास्वपाप्रति अरू नेताहरू भन्दा अनुदार रहेछन् भन्ने थाहा पाएको एक नेताले बताए। ‘त्यसपछि प्रधानमन्त्रीलाई मात्रै लक्षित गरेर आन्दोलन गर्नु गलत रहेछ भन्ने निष्कर्षमा हामी पुग्यौं,’ रास्वपाका ती नेता भन्छन्। तर समय घर्किएको थियो, प्रधानमन्त्री ओलीले सार्वजनिक रूपमै रास्वपा नेताहरूमाथि नै खिसिट्युरी गर्न थालेका थिए। उनले आफूलाई भेट्न आउन चाहनेहरूलाई समय नै दिएनन्।  प्रधानमन्त्रीले समय नदिएपछि रास्वपाले मंसिर २ गते पत्रकार सम्मेलन गरेरै आफ्नो मागपत्र सार्वजनिक गर्‍यो। त्योमध्ये उनीहरूको पहिलो शर्त थियो- सभापति लामिछानेलाई हिरासतबाहिरै राखेर अनुसन्धान हुनुपर्छ। संवादमा संलग्न रास्वपाका अरू नेताहरूका अनुसार लामिछानेमाथि संगठित अपराध र सम्पत्ति शुद्धीकरणमा मुद्दा नचलाएर सहकारी ठगीमा मात्रै मुद्दा चलाउन उनीहरूले लबिइङ गरेका थिए। उनीहरूले अरू दलका नेताहरू तथा प्रधानमन्त्री केपी शर्मा ओलीलाई भेट्न चाहेका थिए। तर प्रहरीले सहकारी ठगीका साथै संगठित अपराध र सम्पत्ति शुद्धीकरणमा अनुसन्धान अघि बढायो। लामिछानेलाई मंसिर १८ मा थप बयानका लागि चितवन पुर्‍याइयो। त्यसअघि कास्की, काठमाडौं र रूपन्देहीमा उनको बयान भइसकेको थियो। रास्वपाका नेताहरूले मुख्यगरी प्रतिपक्षमा रहेका र साना दलहरूसँग गरेको राजनीतिक छलफल र लबिइङको असर चितवनको बयान सकेर कास्कीमा फिर्ता गरून्जेल देखिन थालेको थियो। उनलाई भेट्न पूर्वप्रधानमन्त्री बाबुराम भट्टराई र माओवादी केन्द्रका उपमहासचिव जनार्दन शर्मा पोखरा पुगे। प्रतिपक्षी दलका नेताहरूले अनुसन्धानका नाममा लामिछानेलाई अनावश्यक दु:ख दिएको भन्दै बोल्न थाले। मंसिर २५ गते चितवनमा माओवादी केन्द्रका अध्यक्ष पुष्पकमल दाहाल 'प्रचण्ड' ले लामिछानेलाई हाजिरी जमानीमा छाडिदिए पनि हुने बताए। ‘मैले सरकार र सरकारवादी पार्टीका नेताहरूलाई भनेको छु, किन राख्नपर्‍यो हिरासतमा हाजिरी जमानीमा छोडिदिए भइहाल्यो नि!,’ प्रचण्डले भनेका थिए, ‘जे-जे जाँचबुझ गर्नुछ गरे हुन्छ नि! स्वयम रविले पनि अदालतको फैसला जेसुकै होस् मान्न तयार छु भनेपछि त्यो रवि लामिछानेसँग यति धेरै तर्सिनुपर्ने?’ यसको पृष्ठभूमि चितवनको घटनाले तयार पारेको थियो। चितवनमा लामिछानेको बयान भइरहँदा भएको प्रदर्शनमा ४० जना प्रदर्शनकारी र ८ जना प्रहरी घाइते भएका थिए। लामिछानेलाई भोलिपल्ट बिहान भरपुरबाट हिँडाउँदा परिस्थिति थप जटिल बन्ने आकलन गरेर होला सायद प्रहरीले बयान सकिनेबित्तिकै उनलाई रातारात पोखरा पुर्‍यायो। रास्वपाका नेताहरूले हामीसँग भने, ‘सो कदममा प्रहरीको नियत खराब नभए पनि तरिका खराब थियो।’ सार्वजनिक रूपमा भने सो घटनालाई सरकार र रास्वपा दुवैले राजनीतिक रङ दिए। रास्वपा मानव अधिकार आयोगसम्म पुग्यो। रविमाथि केही अन्याय भएको छैन भनेर गृहमन्त्री रमेश लेखकले ठाउँ-ठाउँमा स्पष्टीकरण दिँदै हिँडेका छन्। रास्वपा अब कसरी अघि बढ्छ? सभापति लामिछाने पक्राउ पर्नुअघिसम्म रास्वपा उनीसहित २/४ जना नेताहरूको तजबिजीमा चल्ने गर्थ्यो। लामिछानेले गरेको जुनसुकै निर्णय पनि नेताहरूले ताली बजाएर पारित गर्ने गर्थे। रास्वपामा सभापतिलाई सुझाव दिने, प्रश्न गर्ने र आन्तरिक तथा बाह्य संवादमा अरू नेताहरू पनि सक्रिय हुने कुरा असम्भवजस्तै थियो। कतिसम्म भने नेताहरूले भनेको कुरा उनी सुन्न पनि चाहँदैन थिए। ‘हामीले एमाले अध्यक्ष केपी शर्मा ओलीले माया गरेझैँ गरेर फसाउन खोज्दै हुनुहुन्छ है दाइ भनेर धेरै पटक भन्यौं। केही सूचना पाएरै भनेका थियौं तर उहाँले हामीलाई भन्दा धेरै बालकोटलाई विश्वास गर्नुभयो,’ रास्वपाका एक पदाधिकारीले भने। उनकाअनुसार प्रतिपक्षीमा हुँदा सहकारी प्रकरण छानबिन गर्न संसदीय समिति बनाउन पर्ने माग गर्दै सदन अवरूद्ध गरेका बेला कांग्रेसले 'सेफ ल्याण्डिङ' चाहेको थियो। त्यसबेला कांग्रेसका प्रमुख सचेतक रमेश लेखक, माओवादी केन्द्रका सांसद माधव सापकोटा र  रास्वपा सांसद मनीष झाले १५ दिनको म्याद दिएर छानबिन समिति बनाउने गरी खाका पनि कोरेका थिए। तर त्यसलाई गृहमन्त्री लामिछानेले लत्याए। ‘बालकोट मान्दैन भनेर उहाँले सिधै इन्कार गर्नुभयो,’ ती नेताले भने। आफूहरूको राजनीतिक अपरिपक्वताकै कारण पार्टीमा एकपछि अर्को घटना भएको र पार्टी बनिनसक्दै अप्ठ्यारोमा पर्न थालेको निष्कर्ष रास्वपा नेताहरूको छ। यस्तोमा नेताहरूले आ-आफ्नो स्वाभाव अनुसारको लबिइङ गर्ने र धारणा बनाउने काम गरिरहेका छन्। पार्टीको आधिकारिक धारणा छैन, नेताहरू आ-आफ्ना हिसाबले बोलिरहेका छन्।  रास्वापामा अहिले मुख्यत: तीनथरीका मानिस छन्। पहिलोः वामपन्थी पृष्ठभूमिबाट आएका, दोस्रोः प्रजातान्त्रिक पृष्ठभूमिबाट आएका र तेस्रो रवि लामिछानेसँग सुरूदेखि नै रहेका र उनकै कारण पार्टीमा आएका। दुई महिना लामो अनुसन्धानपछि प्रहरीले लामिछानेका विरूद्ध मुद्दा सिफारिस गरिसकेको छ। आइतबार सरकारी वकिलको कार्यालयले मुद्दा दर्ता गर्नेछ।   त्यसपछि के गर्ने भन्ने गमेर रास्वपाका नेताहरू बसेका छन्। यदि अदालतले  लामिछानेलाई जमानतमा छाडेर मुद्दा चलाउने निर्णय गर्यो भने रास्वपा नेताहरूको पीर नै सकियो। त्यसपछि लामिछानेले जसरी चाहन्छन् पार्टीलाई त्यहीअनुसार लैजान्छन्। यदि अदालतले उनलाई पुर्पक्षका लागि थुनामा पठायो र उनले थुनामै बसेर मुद्दा लड्नु पर्‍यो भने रास्वपा भित्रको अहिलेको संकट झन् गहिरिने छ। हुन त रास्वपाले वैशाख तेस्रो साता पार्टीको पहिलो महाधिवेशन गर्ने भनेर अहिले जिल्ला सम्मेलनहरू गरिरहेको छ। तर रवि लामिछाने थुनामा परेको अवस्थामा रास्वपाका धेरै नेताहरू तितरबितर हुने सम्भावना रहेको एक नेताले बताए।  ‘किनभने यो पार्टीका नेताहरू रवि लामिछानेबाहेक एकले अर्काको कुरा मान्ने र स्वीकार गर्ने प्रवृत्तिका छैनन्,’ उनले भने। उपसभापति स्वर्णिम वाग्लले अस्तिनै कार्यवाहाक सभापतिमा प्रस्ताव गरेका डिपी अर्याल स्वाभाविक रूपमा नेतृत्वका दावेदार हुन्। उनले पार्टीलाई कति प्रभावकारी रूपमा हाक्न सक्छन्, सबैलाई कसरी र कति लामो समयसम्म समेटन सक्छन् भन्ने प्रश्नहरू महत्वपूर्ण छन्। लामिछानेको अनुपस्थितिमा रास्वपाले अहिले प्राप्त गरेको राजनीतिक शक्तिलाई सम्हालेर अघि बढ्नु उनीहरूका लागि सबैभन्दा ठूलो चुनौति हुनेछ। कसको निर्णय र कसको नेतृत्व मान्ने भन्नेमै नेताहरूबीच हानथाप पनि हुन सक्छ। यसले पार्टीमा विग्रहको सम्भावना रहने वा पार्टी विस्तारै शिथिल हुने सम्भावना पनि बलियो छ। यही शिथिलता र विग्रहमा छिर्न सक्छन् ठूला राजनीतिक दलहरू। प्रधानमन्त्री केपी शर्मा ओलीले दल विभाजनसम्बन्धी अध्यादेश जुनसुकै बेला आउन सक्ने सार्वजनिक रूपमा बताइसकेका छन्। यसले पनि रास्वपालाई सशंकित बनाएको छ। सम्भावित दल विभाजनलाई रोक्ने गरी केन्द्रीय समितिमा थप्नका लागि १५-२० जनालाई तयार पारेर लामिछानेले ‘स्ट्याण्डबाई’ बनाएर राखेको गाईगुई रास्वपामा सुनिन्छ। तर राजनीतिक खेलमा खरो उत्रन बाँकी नै रहेको रास्वापाले पुराना दलहरूको चाल र दबाब बुझ्न र झेल्न सक्छ? यो भने हेर्न बाँकी नै छ। "
    },
    {
        "title": "शेखर कोइरालालाई धनगढीमा १५ किलोको माला",
        "link": "https://www.setopati.com/politics/346464",
        "content": "सुदूरपश्चिमको भ्रमणमा रहेका नेपाली कांग्रेसका नेता शेखर कोइरालालाई धनगढीमा कार्यकर्ताहरूले १५ किलोको माला लगाएर स्वागत गरेका छन्। १५ औं महाधिवेशनमा सभापति उठ्ने बताएका कोइराला सुदूरपश्चिमका कांग्रेसका ९ जिल्ला सभापतिहरूसँग कुराकानी गर्न शुक्रबार कैलालीको धनगढी पुगेका छन्। नेता कोइरालालाई १५ औं महाधिवेशनमा सभापतिका लागि अग्रिम शुभकामना भन्दै कार्यकर्ताहरूले १५ किलोको माला लगाएर स्वागत गरेको कोइरालाको सचिवालयले जनाएको छ। नेता कोइरालालाई धनगढी विमानस्थालमा बजागाजासहित स्वागत गरिएको थियो। कोइरालालाई धनगढी विमानस्थलमा डडेल्धुराका युवराज पाण्डे सहितका कार्यकर्ताहरूले १५ किलोको माला लगाएका हुन्। "
    },
    {
        "title": "शेखर कोइराला सुदूरपश्चिममा, कांग्रेसका ९ जिल्ला सभापतिसँग कुराकानी गर्ने",
        "link": "https://www.setopati.com/politics/346436",
        "content": "नेपाली कांग्रेसका नेता शेखर कोइराला सुदूरपश्चिम गएका छन्। बुद्ध एयरको जहाजबाट कोइराला शुक्रबार कैलालीको धनगढी गएका हुन्। कोइरालासँगै सांसदहरू हृदयराम थानी, सुनिल शर्मालगायत सुदूरपश्चिम गएका छन्। १५ औं महाधिवेशनमा सभापति पदमा उठ्ने बताएका कोइरालाले सुदूरपश्चिममा रहेका सबै जिल्लाका सभापतिहरूसँग कुराकानी गर्ने तयारी गरेका छन्। कोइरालाले कञ्चनपुर, कैलाली, डोटी, बैतडी, बझाङ, डडेल्धुरा, अछाम, दार्चुला र बाजुराका कांग्रेस सभापतिसँग एक्लाएलै भेट्ने कार्यक्रम तय भएको एक नेताले जानकारी दिए। कोइरालाले शुक्रबार दिउँसो १ बजेदेखि साँझ ५:३० बजेभित्र जिल्ला सभापतिहरूसँग भेटघाट गरिसक्नेछन्। कोइरालाले शनिबार भ्रातृ संस्थाहरूसँग सामूहिक रूपमा भेटघाट गर्नेछन्। भेटघाटका लागि शनिबार बिहान ८ बजेको समय दिइएको छ। साथै शुभेच्छुक संस्थाहरूसँग पनि शनिबार बिहान नै भेटघाटको कार्यक्रम छ। यसअघि कोइरालाको नेतृत्वमा कोशी प्रदेशभरका पालिका प्रमुखहरूलाई प्रशिक्षण दिइएको थियो। उक्त कार्यक्रम नगर्न केन्द्रीय कार्यालयले पत्राचार गरे पनि ११३ पालिका प्रमुख कार्यक्रममा सहभागी रहेका थिए। कोइराला २०७८ मंसिरमा भएको १४ औं महाधिवेशनमा सभापति पदमा उम्मेदवार भई शेरबहादुर देउवासँग पराजित भएका थिए। हालै कोशी प्रदेश प्रथम सम्मेलनमा जाँदा सभापति देउवाले कोइरालालाई नखोजेकोले कोइराला पनि सभापति देउवाको गृह प्रदेश सुदूरपश्चिम जाँदा उनलाई जानकारीबिनै गएको एक नेताको भनाइ छ। कोइरालाले २०८२ मंसिरभित्रै १५ औं महाधिवेशन गरिनुपर्ने बताइरहेका छन्। कांग्रेस विधानअनुसार हरेक चार वर्षमा महाधिवेशन गर्नुपर्ने हुन्छ। "
    },
    {
        "title": "केन्द्रीय कमिटी बैठक बोलाउने एमालेको तयारी",
        "link": "https://www.setopati.com/politics/346432",
        "content": "नेकपा (एमाले) ले केन्द्रीय कमिटी बैठक बोलाउने तयारी गरेको छ। एमालेले केन्द्रीय कमिटीको आठौं बैठक पुसभित्रै बस्ने गरी बोलाउन लागेको केन्द्रीय प्रचार विभाग प्रमुख राजेन्द्र गौतमले जानकारी दिए। केन्द्रीय कमिटीको बैठक आह्वान गर्न पुस १० र ११ गते सचिवालय बैठक बस्न लागेको उनले जानकारी दिए। ‘पुस १० र ११ गते सचिवालय बैठक बस्ने र त्यसले केन्द्रीय कमिटी बैठक बोलाउनेछ,’ उनले भने। अब बस्ने केन्द्रीय कमिटी बैठकमा स्थानीय तह उपनिर्वाचन र सरकारको कामको समीक्षा हुनेछ। त्यस्तै, पार्टीको सांगठनिक कामको पनि समीक्षा गरिने प्रचार विभाग प्रमुख गौतमले जानकारी दिए। मंसिर १६ गते ४४ स्थानमा भएको स्थानीय तह उपनिर्वाचनमा पार्टीले सन्तोषजनक परिणाम हासिल गर्न नसकेको एमालेको प्रारम्भिक विश्लेषण छ। यद्यपि उसले निर्वाचन भएका जिल्ला र प्रदेश कमिटीबाट समेत समीक्षा प्रतिवेदन मागेको छ। स्थानीय तह उपनिर्वाचनमा एमालेले ८ स्थानमात्र जितेको थियो। एमालेले जितेका सात वडामा उपनिर्वाचन भएकामा दैलेखको दुल्लु नगरपालिका–१३ बाहेक कतै पनि जित जोगाउन सकेन। नयाँ पाँच वटा वडामा जित हासिल गरेको थियो। त्यस्तै दैलेखको महाबु गाउँपालिका अध्यक्ष एमालेले जितेको थियो। दोलखाको गौरीशंकर गाउँपालिका र बाजुराको स्वामीकार्तिक खापर गाउँपालिकाको उपाध्यक्ष जितेको थियो। यसअघि जितेका वडामा जनप्रतिनिधिहरूले नागरिकको चित्त बुझाउने काम गर्न नसक्दा पार्टी पराजित हुन पुगेको एमालेको विश्लेषण छ। एमालेले जितेका ठाउँमा मात्र यस्तो नभएको उपनिर्वाचनको मत परिणाम हेर्दा अरू पार्टीले पनि यसअघि निर्वाचित भएको ठाउँमा जित जोगाउन नसकेको एमालेले बताएको छ। त्यस्तै एमालेले सहरी क्षेत्रमा पार्टीको मताधार कमजोर हुनुलाई गम्भीर रूपमा लिएको बताएको छ। यसअघि बसेको सचिवालय बैठकले उपनिर्वाचनको परिणामबाट पार्टी गम्भीर बनेको बताएको थियो। एमालेले कीर्तिपुर नगरपालिकाको प्रमुखसहित दुई वटा वडा र काठमाडौं महानगरपालिकाको वडा नम्बर १६ मा चुनाव जित्ने लक्ष्य राखेको थियो। पार्टी कमिटीबाट पनि सोही रिपोर्टिङ भएको एमालेले बताएको छ। तर कीर्तिपुरको प्रमुखसहित वडा नम्बर १ र ४ नेपाली कांग्रेसले जित्यो। कीर्तिपुरको प्रमुखको चुनावमा एमाले तेस्रो भयो। काठमाडौं–१६ को वडाध्यक्ष जितेर राष्ट्रिय स्वतन्त्र पार्टीले उपस्थिति जनायो। काठमाडौंमा पहिलेभन्दा भोट कम पाएपछि एमाले गम्भीर बनेको हो। एमालेले मंसिर मसान्तभित्र बाँकी रहेका जिल्लाहरूको अधिवेशन सक्न परिपत्र गरेको थियो। पार्टीले तोकेको समयसीमा सकिँदा पनि अझै पाँच वटा जिल्ला कमिटीको अधिवेशन गर्न बाँकी रहेको एमालेले जनाएको छ। पार्टीको केन्द्रीय निर्वाचन आयोगका प्रमुख विजय सुब्बाका अनुसार कोशी प्रदेशको मोरङ, मधेस प्रदेशका सिरहा, सप्तरी र धनुषा, सुदूरपश्चिम प्रदेशको अछाममा जिल्ला अधिवेशन गर्न बाँकी छ। एमालेमा ७७ वटा भूगोल र ४ वटा विशेष जिल्ला (युवा–विद्यार्थी, मजदुर, पेशागत र उद्योगी व्यवसायी) कमिटी छन्। त्यस्तै एमालेले वार्षिक कार्ययोजनाअनुसार काम भए, नभएकोबारे पनि यो केन्द्रीय कमिटीमा समीक्षा गर्नेछ। यसका अतिरिक्त सरकारको कामको पनि मूल्यांकन हुने एमालेले बताएको छ। गत असार १७ गते कांग्रेस र एमालेबीच सातबुँदे समझदारी भएले असार ३० गते केपी शर्मा ओली प्रधानमन्त्री नियुक्त भएका थिए। एमाले अध्यक्ष ओली प्रधानमन्त्री भएको ६ महिना पूरा भएको छ। "
    },
    {
        "title": "राप्रपाको केन्द्रीय कार्यसम्पादन समितिको बैठक बस्दै",
        "link": "https://www.setopati.com/politics/346419",
        "content": "राष्ट्रिय प्रजातन्त्र पार्टीको केन्द्रीय कार्यसम्पादन समितिको बैठक बस्दैछ। शुक्रबार दिउँसो १२:१५ बजे पार्टी केन्द्रीय कार्यालय धुम्बाराहीमा बैठक बस्ने राप्रपाका प्रवक्ता एवम् प्रचार विभाग प्रमुख मोहन कुमार श्रेष्ठले जानकारी दिए। बैठकमा स्थानीय तहको उपनिर्वाचनको समीक्षा, पार्टीको स्थानीय तहहरुको अधिवेशन, पृथ्वी जयन्ती, पार्टीका विभिन्न कार्यविधिहरु लगायतका विविध विषयहरुमा छलफल र निर्णय हुने प्रवक्ता श्रेष्ठले जानकारी दिए। तीबाहेक समसामयिक राजनीतिक परिस्थितिको समीक्षा पनि हुने श्रेष्ठले बताए।    "
    },
    {
        "title": "रवि लामिछानेविरुद्ध अदालतमा मुद्धा दर्ता गरिँदै",
        "link": "https://www.setopati.com/politics/346415",
        "content": "राष्ट्रिय स्वतन्त्र पार्टीका सभापति रवि लामिछानेविरुद्ध आज जिल्ला अदालतमा मुद्धा दर्ता गरिँदैछ। जिल्ला सरकारी वकिलको कार्यालयले लामिछानेविरुद्ध सहकारी ठगी, संगठित अपराध र सम्पत्ति शुद्धिकरण ऐन अनुसार मुद्धा दर्ता गर्न लागेको हो। पोखराको सुर्यदर्शन बचत तथा ऋण सहकारी संस्थामा १८ हजार ७ सय जना सर्वसाधारण बचतकर्ताले बचत राखेको रकम गैरकानुनी रुपमा गोर्खा मिडिया नेटवर्क प्रालिमा लगेर खर्च गरेको आरोप लामिछानेमाथि छ। लामिछाने गोर्खा मिडियाको शेयर सदस्य र प्रवन्ध निर्देशक (एमडी) थिए। लामिछानेसहित गोर्खा मिडियाको तत्कालीन संचालक एवं पूर्व डिआइजी छविलाल जोशी, लिला पछाई, रामप्रसाद खनाल र कृष्ण गुरुङ विरुद्ध पनि मुद्धा दर्ता गर्ने तयारी छ। उनीहरु पनि सुर्यदर्शन सहकारी ठगी आरोपमा प्रहरीले पक्राउ गरेको थियो। उनीहरु विरुद्ध मुद्धा दर्ता गर्ने हदम्याद पनि शुक्रबार सकिँदैछ। सहकारी पीडितले गत वर्ष माघ २२ गते दिएको किटानी जाहेरीका आधारमा लामिछानेलाई कात्तिक २ गते काठमाडौंमा पक्राउ गरी पोखरा ल्याइएको थियो। पूर्व डिआइजी छविलाल जोशीलाई भने असोज ६ गते पक्राउ गरिएको थियो। एउटै मुद्धा भएकाले जोशी पक्राउ परेको दिनदेखि हदम्याद गणना गरिएको छ। उनीहरु विरुद्ध एउटै मुद्धा दर्ता हुने सरकारी वकिलको कार्यालयले जनाएको छ। सहकारी ठगीमा अनुसन्धान गर्न २५ दिन, संगठित अपराधमा ६० दिन, र सम्पत्ति शुद्धीकरण ऐनमा ९० दिन अनुसन्धानका लागि हिरासतमा राख्न पाउने हदम्याद कानुनले दिएको छ। सहकारी ठगी आरोपमा पूर्व डिआइजी पक्राउ परेको शुक्रबार ९० दिन पुगेको छ। हदम्यादको अन्तिम दिन भएकाले जिल्ला सरकारी वकिलको कार्यालयले शुक्रबार जसरी भए पनि अदालतमा मुद्धा दर्ता गर्नुपर्ने कानुनी बाध्यता छ। यसअघि अनुसन्धान गर्न लामिछानेलाई हिरासतमा राख्ने भन्दै ८ पटक म्याद थप गरिएको थियो। सुर्यदर्शन सहकारी ठगीमा यसअघि नै १९ जनालाई प्रतिवादी बनाएर अदालतमा अभियोजन दर्ता भइसकेको छ। शुक्रबार सोही अभियोग पत्रको पूरक अभियोगपत्र लैजान लागेको सरकारी वकिलको कार्यालयले जनाएको छ। प्रहरीले जिल्ला सरकारी वकिलको कार्यालयलाई सोमबार बुझाएको प्रतिवेदनमा ५१ जनालाई प्रतिवादी बनाउन सिफारिस गरेको छ। थप १४ जनाको ठेगाना नखुलेकाले ठेगाना खुलेपछि अनुसन्धान गर्ने र प्रतिवादी बनाउने राय दिएको कास्की प्रहरीका सुचना अधिकारी डिएसपी वसन्त शर्माले बताए। उनका अनुसार सुर्यदर्शन सहकारी ठगीमा अहिले ९ जना पुर्पक्षका लागि कारागारमा छन् भने ५ जना हिरासतमा छन्। सहकारी ठगीका मुख्य योजनाकार मानिएका जिबी राइसहित ३७ जना फरार छन्। प्रहरीले उनीहरुसँग १ अर्ब ५१ करोड ४० लाख रुपैया बिगो असुल गर्न पनि सरकारी वकिलको कार्यालयलाई राय दिएको छ। "
    },
    {
        "title": "काठमाडौं महानगरले ऐन विपरीत बाँड्यो विषयगत समिति संयोजकलाई गाडी",
        "link": "https://www.setopati.com/politics/346390",
        "content": "काठमाडौं महानगरपालिकाले ऐन विपरीत विषयगत समितिका संयोजक अर्थात् वडाध्यक्षहरूलाई विद्युतीय गाडी दिएको छ। काठमाडौं महानगरपालिका जनप्रतिनिधि सेवा सुविधा ऐन २०७९ मा समेत उल्लेख नभएको सेवा सुविधा दिएको पाइएको हो। उक्त ऐनको परिच्छेद ६ (२) मा समितिका संयोजकका लागि आवश्यक संख्यामा जगेडामा रहेका सवारी चालकसहितको सवारी साधनको व्यवस्था गर्ने उल्लेख छ। तर महानगरले जगेडाको नभई नयाँ इभी खरिद गरिदिएको हो। अघिल्लो साता महागरले थप चार वटा नयाँ इभी किनेर अन्य विषयगत समितिका संयोजकहरूलाई दिएको छ। विपद व्यवस्थापन समितिका प्रेम थापा, पूर्वाधार समितिका राजेश कुमार श्रेष्ठ, सम्पदा तथा पर्यटन समितिका आशामान संगत, राजश्व समितिका नवराज पराजुलीले गाडी पाएका हुन्। अहिलेका संयोजकहरूले साढे ५५ लाख पर्ने गाडी पाएका हुन्। तर शिक्षा तथा स्वास्थ्य समिति चिनीकाजी, विधायन समितिका मचाकाजी महर्जन, वित्त समितिका इश्वरमान डंगोल र सहरी व्यवस्थापन समितिका हिरालाल तण्डुकारले भने गाडी लिएका छैनन्।  एक वर्षअघि विषयगत समितिका चार जना संयोजकलाई महानगरले नयाँ इभी उपलब्ध गराएको थियो। त्यसबेला सूचना प्रविधि समितिका नवीन मानन्धर, सुशासन समितिका ख्याम तिवारी, कृषि तथा सहकारी समितिका रामजी भण्डारी, सामाजिक समितिका राम कुमार केसी र वातावरण समितिका बालकृष्ण श्रेष्ठले उक्त गाडी पाएका थिए। हामीले विषयगत समितिका संयोजकलाई नयाँ गाडी किनेर दिने व्यवस्था ऐनमा नहुँदा पनि कसरी दिइयो भनेर महानगरका सहायक प्रवक्ता ध्रुव काफ्लेलाई सोधेका छौं। समितिका संयोजकहरू वडाध्यक्ष समेत भएकाले कामको चाप हुने र महानगर र वडा कार्यालय आवतजावत गर्न कठिनाइ हुने हुँदा आवश्यकताका आधारमा उक्त सेवा सुविधा उपलब्ध गराइएको उनले बताए।  ऐनमै उल्लेख नभएको सेवा सुविधा दिन मिल्छ? भन्ने प्रश्नमा ऐनले त्यसबारे केही नबोलेको हुँदा प्रदान गरिएको हुन सक्ने उनी बताउँछन्।  तर महानगर स्रोत उक्त सेवा सुविधा ऐन संशोधन गरेर दिनुपर्नेमा जोड दिन्छन्। 'महानगरले विषयगत समितिका संयोजक एवं वडाध्यक्षलाई गाडी दिनु ठूलो कुरा होइन तर ऐनमा उल्लेखै नभएको सुविधा त दिन पाइएन नि,' स्रोतले भन्यो, 'कि त दिने भए ऐन नै संशोधन गरी सबै वडाध्यक्षलाई दिनुपर्‍यो नत्र भने विषयगत समितिका संयोजकलाई मात्र दिने ठिक होइन।' वडा नम्बर ८ का अध्यक्ष एवं सम्पदा तथा पर्यटन समितिका आशामान संगत पहिले अन्य समितिका संयोजकहरूले गाडी लिएको अवस्था हुँदा आफूले पनि लिएको बताउँछन्।  'कुन कानुनमा टेकेर दिएको हो भन्ने कुरा त मलाई पनि जानकारी छैन,' उनले सेतोपाटीसँग भने, 'तर यसअघि नै अन्य समितिका सभापतिका संयोजकहरूले लिएको हुँदा मैले पनि लिएको हुँ। मैले यो सुविधा चाहियो भनेर माग गरेको होइन।' वडामा र संयोजकको काम गर्दा कठिनाइ भइरहेको अवस्थामा महानगरले गाडी सुविधा दिएपछि लिएको उनको भनाइ छ। महानगरमा जनप्रतिनिधिका हैसियतमा काम गर्दा दिएको सेवा सुविधा उपलब्ध गरिएको र भोलिका दिनमा फिर्ता मागे दिन तयार समेत रहेको उनी बताउँछन्।  सूचना प्रविधि समितिका संयोजक एवं वडा नम्बर १७ का वडाध्यक्ष नवीन मानन्धरले एक वर्षभन्दा बढीदेखि महानगरको गाडी चलाइरहेको बताए।  'मैले महानगरमै भएको पुरानो गाडी चलाएको हो, नयाँ होइन,' उनले भने, 'जनप्रतिनिधिलाई के सुविधा दिइयो भन्दा पनि सुविधा सदुपयोग भयो कि दुरूपयोग भन्नेतिर ख्याल गर्नुपर्छ। मैले मेरो कामको लागि त आफ्नै निजी गाडी चलाउँछु। ' मानन्धर अहिले विषयगत समितिका संयोजकले चलाएको गाडी जनप्रतिनिधि नभई महानरको भएको दाबी गर्छन्। महानगरका लागि आवश्यक भएर किनिएका गाडी भएको र जनप्रतिनिधिलाई आवश्यक पर्छ भन्ने हिसाबले नकिनिएको उनको दाबी छ। जनताले तिरेको करको पैसाबाट जनप्रतिनिधिले गाडी चढ्न नहुने शिक्षा तथा स्वास्थ्य समितिका संयोजक एवं वडा नम्बर २२ का वडाध्यक्ष चिनीकाजी महर्जन बताउँछन्। 'मलाई पनि गाडी दिइएको थियो तर मैले जनताको करको दुरूपयोग हुन्छ भनेर लिइनँ,' उनले भने, 'आवतजावत गर्न काठमाडौं एकदमै दुर्गम ठाउँ पनि होइन, सहज छ।'  यसअघि बागमती प्रदेश सभाबाट जारी भएको स्थानीय तहका पदाधिकारी तथा सदस्यको सुविधासम्बन्धी ऐन २०७५ विपरीत नयाँ शीर्षकमा काठमाडौं महानगरका जनप्रतिनिधिले आफ्नो सेवा सुविधा थपेका भनेर आलोचना भएको थियो। उक्त ऐनको दफा १२ मा सुविधा निर्धारण गर्दा तोकिदिएका सुविधालाई अधिकतम सीमा मानेर आफ्नो आर्थिक स्रोत तथा क्षमताको आधारमा निर्धारण गर्न सक्ने व्यवस्था छ।  ऐनमा जनप्रतिनिधिको सेवा सुविधा बढाइएको भनेर आलोचना भएको थियो। नयाँ शीर्षकमा काठमाडौं महानगरका जनप्रतिनिधि मेयर र उपमेयरलाई आवास सुविधा दिने व्यवस्था गरिएको छ। अहिले मेयर बालेन शाहले उक्त सुविधा लिएर लैनचौरस्थित क्वार्टरमा बस्दै आएका छन् भने उपमेयर सुनिता डंगोलले भने उक्त सुविधा लिएकी छैनन्।  यसो त जनप्रतिनिधिले महानगरका लागि उपयोगी हुने शैक्षिक कार्यक्रममा अध्ययन गर्न चाहे छात्रवृत्ति पाउने छन्। यसैगरी पोसाक भत्ता, जनप्रतिनिधिलाई आन्तरिक पर्यटन भ्रमण खर्च लगायत सुविधा पनि थप गरेपछि ऐनको आलोचना भएको थियो। यसअघि तत्कालीन मेयर विद्यासुन्दर शाक्यले महानगरको बजेटबाट जनप्रतिनिधिलाई फोन किन्न पैसा दिने विषय विवादास्पद बनेको थियो। त्यतिबेला सबै जनप्रतिनिधिले राज्य कोषबाट मोबाइल फोन किन्ने निर्णयविरूद्ध चौतर्फी आलोचना भएपछि उक्त निर्णय फिर्ता लिइएको थियो। "
    },
    {
        "title": "चार महिनादेखि बसेको छैन प्रतिनिधि सभाको सार्वजनिक लेखा समितिको बैठक, ९० उजुरी अलपत्र",
        "link": "https://www.setopati.com/politics/346397",
        "content": "प्रतिनिधि सभाको सार्वजनिक लेखा समितिको बैठक नडाकेको विषयमा सांसदहरूले सभापति ऋषिकेश पोखरेलमाथि प्रश्न उठाएका छन्। सार्वजनिक सरोकार र सरकारको लेखासम्बन्धी विषय हेर्ने जिम्मा पाएको समितिको झन्डै चार महिनायता बैठक बस्न सकेको छैन। लेखा समितिमा रहेका सांसद अमरेश कुमार सिंहले बिहीबार राज्य व्यवस्था समितिको बैठकमा पुगेर सभापति पोखरेलमाथि व्यङ्ग्य कसे। 'कुलमान घिसिङ हटाउन खोजे। हटाउन सकेनन्। त्यसपछि समितिको बैठक नै बसेन,' सिंहले भने, 'कुलमानलाई कारबाही गर्न नेपाल प्रहरीको सिआइबी र सम्पत्ति शुद्धीकरण र अख्तियारलाई लेखेर पठाउने निर्णय बाहिर लेखेर पठाएछन्। निर्णयमा हामीले हस्ताक्षर गरेनौं।' नेपाल विद्युत् प्राधिकरणले उद्योगीसँग उठाउन बाँकी बक्यौताको विवादको विषयमा गत भदौ ९ गते लेखा समितिको बैठक बसेको थियो। उक्त बैठकमा सभापति ऋषिकेश पोखरेलले नेपाल विद्युत् प्राधिकरणका कार्यकारी निर्देशक कुलमान घिसिङमाथि छानबिनका लागि विभिन्न निकायमा पठाउने प्रस्ताव गरेका थिए। तर समितिले उक्त प्रस्ताव अस्वीकार गरेको थियो। त्यसयता समितिको बैठक बस्न सकेको छैन। 'समिति त्यहाँदेखि बन्द छ,' सांसद सिंहले भने, 'अब जबसम्म कुलमान घिसिङ हट्दैन। जबसम्म उहाँको श्रीमती सहकारीमा परेको छ…. छुट्दैन, बैठक हुँदैन।' लेखा समितिका सभापति पोखरेलको श्रीमती अन्जला कोइरालाको नाम मोरङको उमागौरी कृषि सहकारी संस्थाको ठगी प्रकरणमा जोडिएको छ। पोखरेल पत्नी कोइरालासहित २६ जनाविरूद्ध मोरङ जिल्ला अदालतले पक्राउ पुर्जी जारी गरेको छ। पत्नीविरूद्ध सहकारी ठगी मुद्दामा पक्राउ पुर्जी जारी भएको विषयमा नेकपा माओवादी केन्द्रले पोखरेलको राजीनामा समेत माग गरेको छ। लेखा समिति सभापतिको पत्नी भएकै कारण उनी अनुसन्धानको दायरामा नआएको दाबी माओवादी केन्द्रले गरेको छ। नेकपा माओवादी केन्द्रका सांसद अमनलाल मोदीले आफूले सिंहदरबारस्थित लेखा समितिको सचिव एकराम गिरीलाई भेटेर बैठक नबसेको विषयमा ध्यानाकर्षण गराएको बताए। 'लेखा समितिमा माओवादीले पत्नीको विषयमा प्रश्न उठाएर राजीनामा माग्छ भनेर उहाँले बैठक नराख्नु भएको होला,' सांसद मोदीले भने, 'एक त उहाँले सार्वजनिक लेखा समिति नै प्रतिपक्षीलाई दिनुपर्थ्यो, दिनु भएको छैन। त्यसैले सार्वजनिक रूपमा फेस गर्न नसक्ने अवस्था भएकाले उहाँले बैठक राख्नु भएको छैन।' बेलायती मोडलको संसदीय अभ्यास गर्ने मुलुकहरूले प्रतिनिधि सभाको सार्वजनिक लेखा समिति प्रतिपक्षी दललाई दिने गरेका छन्। तर नेपालमा निर्वाचनलगत्तै प्रमुख प्रतिपक्षीलाई लेखा समितिको सभापति दिने तर त्यसपछि सरकार परिवर्तन भए नदिने परम्परा जस्तै स्थापित भएको छ। नेकपा माओवादी केन्द्र र नेपाली कांग्रेसको सरकार भएका बेला लेखा समितिको सभापति नेकपा एमालेले पाएको थियो। तर सरकारमा गए पनि नेकपा एमालेले लेखा समितिको जिम्मेवारी छाडेको छैन। माओवादी केन्द्रका सांसद मोदीले लेखा समितिमा सत्तापक्षको छाया परेको गम्भीर आरोप लगाए। 'हामीले सुशासनसँग जोडिएका गिरीबन्धुदेखि भुटानी शरणार्थी प्रकरण, टेरामक्सको विषय संसदमा उठायौं। लेखा समितिमा पनि उठाउन खोजेका थियौं,' मोदीले भने, 'समितिमा यो विषय उठाउँछ भनेर अहिले सत्तापक्षका सभापतिले बैठक राखेका छैनन्।' सार्वजनिक लेखा समितिमा आर्थिक वर्ष २०८०/८१ मा ६५ वटा उजुरी परेका थिए। यो आर्थिक वर्षमा अहिलेसम्म २५ वटा उजुरी परेको छन्। तर समितिले अहिलेसम्म न त यी उजुरी वितरण गरेको छ न त छलफल नै भएको छ। बरू सभापति पोखरेलले आफ्नै नेतृत्वमा सानो उपसमिति गठन गरेर उजुरी उपर विभिन्न मन्त्रालयसँग जबाफ मगाएका छन्। सभापति पोखरेलले भने समितिको बैठक बस्न नसके पनि उपसमितिको बैठकहरू निरन्तर बस्दै आएको बताए। उनले एक साता अघि मात्र पनि उजुरीहरूको विषय अध्ययन गर्न बनेको उपसमितिको बैठक बसेको उल्लेख गरे। सभापति पोखरेलले समिति बैठक राख्न आफूले पहल गरे पनि सांसदहरू काठमाडौंमा उपलब्ध नभएका कारण राख्न नसकेको बताए। 'नौ पटकसम्म बैठक राख्न सांसदहरू काठमाडौं भए/नभएको सर्भे गरियो तर आठ जना कटाउन सकिएन,' पोखरेलले भने, 'सबै साथीभाइ निर्वाचन केन्द्रमा केन्द्रित भएको देखियो।' उनले राज्य व्यवस्था समितिको बैठक बस्न नसके पनि उपसमितिको बैठकले महालेखा परीक्षकको ६० औं प्रतिवेदनको बेरूजु फर्छ्यौट सक्ने गरी काम गरिरहेको बताए। 'असोजसम्म काम सक्ने निर्णय गरेका थियौं। तर दसैं, तिहार छठ पर्व पर्‍यो। सांसदहरू निर्वाचन क्षेत्र गए। सचिवहरूले समय मिलाउन नसक्दा प्रतिवेदनको छलफल बाँकी छ,' पोखरेलले भने, 'हामीले आउँदो अधिवेशनसम्म ६० औँ प्रतिवेदनको छलफल सक्ने गरी निरन्तर बैठक गरिरहेका छौं।' उनले उजुरीको विषयमा उपसमितिमा छलफल भएको तर समितिको बैठक भने अब संसदको अधिवेशन आह्वान भएसँगै अघि बढ्ने बताए। 'उपसमितिको बैठक नै लेखा समितिको बैठक हो,' पोखरेलले भने, 'सार्वजनिक चासोको विषयमा सदन सुरू भएपछि छलफल सुरू गरौंला। त्यति बेला सबै जना जम्मा भइन्छ।' उनले कुलमान घिसिङसँग जोडेर बैठक नराखेको भन्नु 'सांसदको बुझाइ' भएकाले केही टिप्पणी नगर्ने बताए। उनले माओवादी केन्द्रले सभापति पदबाट आफ्नो राजीनामा माग गरेको विषय राजनीतिक भएको बताए। 'उहाँहरूले यसरी माग गरेको छ महिना भयो,' पोखरेलले भने, 'लेखा समितिले गरेको निर्णयहरूले माओवादी साथीहरूलाई अप्ठ्यारो पारेको छ। त्यसैले उहाँहरूले थप निर्णयहरू हुन नदिने प्रयत्न गर्नु त राजनीति न हो।' "
    },
    {
        "title": "माओवादीले माग्यो लेखा समिति सभापति पोखरेलको राजीनामा",
        "link": "https://www.setopati.com/politics/346388",
        "content": "नेकपा (माओवादी केन्द्र) ले कोशीले सार्वजनिक लेखा समिति सभापति ऋषिकेश पोखरेलको राजीनामा मागेको छ। माओवादी संसदीय दलका नेता इन्द्र आङ्बोले बिहीबार प्रदेशसभा सचिवालयमा पत्रकार सम्मेलन गरेर सार्वजनिक लेखा समिति सभापति पोखरेलले पदबाट राजीनामा गर्नुपर्ने माग गरेका हुन्। पोखरेल पत्नी अन्जला कोइराला मोरङ धनपालथानस्थित उमागौरी कृषि सहकारी ठगी प्रकरणमा जोडिएकी छन्। उनलाई पक्राउ गर्न अदालतले पुर्जीसमोत जारी गरिसकेको छ। ‘लेखा समिति सभापतिको पत्नी भएकै कारण उनी अनुसन्धानको दायरामा नआएकी हुन्, शक्तिको चलखेल भएर प्रहरीले नियन्त्रणमा लिएको छैन’, आङ्बोले भने, ‘त्यसैले सभापति पोखरेलले लेखा समितिबाट राजीनामा दिएर पत्नी अन्जलालाई अनुसन्धानको दायरामा ल्याउने बाटो खोल्नुपर्छ।’ विगतमा यो मामिलामा सभापति पोखरेलले एकै पैसा पनि हिनामिना नभएको भन्ने दाबी गरेको तर अहिले अदालतले पक्राउ पुर्जी जारी गरेकाले नैतिकताका आधारमा पोखरेलले राजीनामा गर्नुपर्ने माओवादी भनाइ छ। साथै उनले तत्काल प्रदेश सभा अधिवेशन बोलाउन माग गरेका छन्। ‘अहिलेसम्म सरकारले संसद्को हिउँदे अधिवेशन बोलाउन कुनै विजनेस तयार पारेको छैन’, आङ्बोले भने, ‘सरकारले सदनलाई बिजनेस दिएर प्रदेश सभाको अधिवेशन बोलाउनुपर्छ।’ गत असोज ४ गते बर्खे अधिवेशन अन्त्य भएको थियो। साथै माओवादीले सत्तारूढ एमाले–कांग्रेसको प्रदेशस्थित संयन्त्रले प्रदेशको बजेट पुनरावलोकन गर्ने भन्दै गरेको निर्णयप्रति आपत्ति जनाएको छ। पूर्वमुख्यमन्त्री एवम् एमाले कोशीका इन्चार्ज शेरधन राईतिर लक्षित गर्दै आङ्बोले भने ‘चुनावमा जनताले हराएका हरूवा नेताले मुख्यमन्त्रीलाई छेउमा राखेर प्रदेशसभाले पारित गरेको बजेट पुनरावलोकन गर्ने फर्मान जारी गर्नु आपत्तिजनक छ। सरकारले कि पुरक बजेट ल्याएर आउनुपर्यो। अन्यथा संसदले पारित गरेको बजेट संविधान, ऐन कानुनले चिन्दै नचिन्ने संयन्त्रको फर्मानका भरमा पुनरावलोकन हुँदैन।’ "
    },
    {
        "title": "संविधान संशोधनमार्फत् दलित शब्द हटाऔं: वामदेव गौतम (भिडिओ)",
        "link": "https://www.setopati.com/politics/346386",
        "content": "राष्ट्रिय सभा सदस्य वामदेव गौतमले संविधान संशोधनमार्फत ऐन तथा कानुनहरूबाट दलित शब्द हटाउनुपर्ने बताएका छन्। बिहीबार राष्ट्रिय सभाअन्तर्गतको विकास, आर्थिक मामिला तथा सुशासन समितिको बैठकमा बोल्दै उनले सबै ठाउँबाट दलित शब्द नहटाएसम्म दलित समुदायमाथिको भेदभावको अन्त्य गर्न नसकिने बताए। छलफल र बहसको थिचोमिचोले  छुवाछुत र सामाजिक भेदभाव अन्त्य नहुने उनको जिकिर छ। उनले दलित समुदायमाथि विगत २० वर्षदेखि अन्याय भइरहेको उल्लेख गर्दै सरकारले क्षतिपूर्तिको व्यवस्था गर्नुपर्ने बताए।  उनले भने, ‘हाम्रो डिक्सनरीबाट दलित शब्द हटाइदिऊँ। त्यहाँ छ कि छैन व्यवस्था। छैन भने गरौं। दलित शब्द आउँछ नै भन्नुहुन्छ भने संविधान संशोधन गरेर भए पनि सबै ठाउँबाट हटाउनुपर्‍यो। एकातिर दलितमाथि भेदभाव भयो, अधिकार हनन भयो भन्ने भाषाशैली संविधान, ऐन, कानूनदेखि जुनसुकै विद्वानहरूले लेख्ने दस्तावेजमा पनि दलित समुदाय मात्र भनेको छ। दलित भनेको के? आउँछ। हामीले संविधान बनाउँदा पनि ख्याल गरेनौं। अब ख्याल भएको छ। त्यो संशोधन हुनुपर्छ। दलित समुदाय भन्ने विषय अन्त्य गर्नुपर्छ। यस्तो थिचोमिचो कुरा गरेर भेदभाव अन्त्य हुँदैन। त्यसकारण मैले पटक पटक यहाँ भनेको छु भेदभाव र छुवाछुत गर्ने व्यवस्थालाई यसरी समाप्त गरौं कि कुनै पनि ठाउँमा नलेखेर समाप्त भयो भन्ने र त्यो अवस्था व्यहोर्नुपरेको कारण क्षतिपूर्ति दिने व्यवस्था गरौं।’ बैठकमा बोल्ने अधिकांश सांसदहरूले दलित समुदायको अधिकार र विकाससम्बन्धी विधेयक छिटो ल्याउनुपर्ने माग राखेका थिए। समितिले संसदको आउँदो अधिवेशनमा विधेयक पेस गर्नेगरी गृहकार्यमा लाग्न सरकारलाई निर्देशन समेत दिएको छ।—न्युज एजेन्सी नेपाल  "
    },
    {
        "title": "फेरि सुरू भयो जनतासँग प्रधानमन्त्री कार्यक्रम- बन्दैछ नेपाल",
        "link": "https://www.setopati.com/politics/346365",
        "content": "प्रधानमन्त्रीसँग प्रश्नोत्तर गरिने जनतासँग प्रधानमन्त्री कार्यक्रम फेरि सुरू भएको छ। जनतासँग प्रधानमन्त्री कार्यक्रमकै परिस्कृत रूप 'बन्दैछ नेपाल' कार्यक्रम नेपाल टेलिभिजनबाट प्रशारण सुरू भएको हो। यो कार्यक्रमको पहिलो भाग बुधबार बेलुकी नेपाल टेलिभिजनबाट प्रशारण भएको छ।   कार्यक्रमका प्रस्तोता राजा राजेन्द्र पोखरेल छन्। पोखरेल हास्य कलाकारसमेत हुन्। पहिलो भागमा काठमाडौं-मधेस द्रुतमार्ग (फास्ट ट्र्याक) निर्माणमा भएका प्रगतिबारे देखाइएको थियो भने जनताका विभिन्न प्रश्नमा प्रधानमन्त्री केपी शर्मा ओलीले जबाफ दिएका थिए। यो कार्यक्रम नेपाल टेलिभिजनले नै उत्पादन गरेको हो। कार्यक्रमका प्रस्तोता पोखरेलले बन्दैछ नेपाल कार्यक्रम सातामा एक भाग प्रशारण हुने बताए। यो कार्यक्रम असार मसान्तसम्म प्रशारण हुनेछ। ‘निराशालाई चिर्ने उद्देश्यसहित बन्दैछ नेपाल कार्यक्रम गरिएको हो,’ पोखरेलले सेतोपाटीसँग भने, ‘हामी कार्यक्रममा निर्माण भइरहेका विकास आयोजनाहरूलाई प्राथमिकता दिनेछौं र प्रधानमन्त्रीज्यूसँग प्रश्नोउत्तर हुनेछ।’ जनतासँग प्रधानमन्त्री कार्यक्रम नेपाल टेलिभिजनमा सञ्चालन गर्दै बन्द हुँदै आइरहेको कार्यक्रम हो। सुरूमा रवि लामिछानेले तत्कालीन प्रधानमन्त्री केपी शर्मा ओलीसँगै जनतासँग प्रधानमन्त्री कार्यक्रम गरेका थिए। त्यसपछि पुष्पकमल दाहाल 'प्रचण्ड' प्रधानमन्त्री हुँदा वासुदेव शर्मा (बविन) ले कार्यक्रम सञ्चालन गरेका थिए। पछि केपी ओली प्रधानमन्त्री भएका बेला मनोज पाण्डेले कार्यक्रम सञ्चालन गरेका थिए। "
    },
    {
        "title": "परराष्ट्र मन्त्री राणा दिल्लीमा",
        "link": "https://www.setopati.com/politics/346359",
        "content": "परराष्ट्र मन्त्री आरजु राणा देउवा भारतको दिल्ली पुगेकी छन्। जर्मनबाट उनी भारतको दिल्लीतर्फ गएकी थिइन्। परराष्ट्र मन्त्री राणालाई नयाँ दिल्लीमा नेपाली दूतावासका कार्यवाहक राजदूत सुरेन्द्र थापाले स्वागत गरेका छन्। उनी शुक्रबार दिल्लीमा हुने इन्डो-नेपाल इकोनोमिक कन्फरेन्स सहभागी हुनेछिन्। उनले पुस ६ गते आफ्नो स्वास्थ्य फलोअप गर्ने कार्यक्रम पनि छ। दिल्लीमा परराष्ट्र मन्त्री राणाले भारतीय विदेश मन्त्री एस जयशंकरसँग पनि भेट्ने सम्भावना छ। "
    },
    {
        "title": "पाँचवटा संसदीय समितिको बैठक बस्दै, यस्ता छन् कार्यसूची",
        "link": "https://www.setopati.com/politics/346335",
        "content": "बिहीबार पाँचवटा संसदीय समितिको बैठक बस्दै छ। प्रतिनिधि सभातर्फका दुईवटा र राष्ट्रिय सभाअन्तर्गतका तीन संसदीय समितिको बैठक बस्न लागेको संघीय संसद सचिवालयले जनाएको छ। महिला तथा सामाजिक मामिला समितिको बैठक बिहान ११ बजे बस्नेछ भने दिउँसो १ बजे राज्य व्यवस्था तथा सुशासन समितिको बैठक बस्दैछ। बैठकमा संघीय निजामति सेवाको गठन, सञ्चालन र सेवाका सर्त सम्बन्धमा व्यवस्था गर्न बनेको विधेयकमाथि संशोधन प्रस्तावकर्ताहरूसँग छलफल गर्ने कार्यसूची छ। बिहान साढे ११ बजे राष्ट्रिय सभा अन्तर्गतको विकास, आर्थिक मामिला तथा सुशासन समितिको बैठक बस्दैछ। बैठकमा दलित समुदायको अधिकार तथा विकास सम्बन्धमा कानुनी व्यवसायको आवश्यकता सम्बन्धमा संकल्प प्रस्ताव कार्यान्वयन अनुगमत उपसमितिसमक्ष पेस भएको प्रतिवेदनमा छलफल हुने कार्यसूची छ। दिउँसो १ बजे बस्ने विधायन व्यवस्थापन समितिको बैठकमा तिलगंगा नेत्र विश्वविद्यालय विधेयकमा सरोकारवालाहरूसँग छलफल गर्ने कार्यसूची छ। त्यस्तै बिहान ११ बजे बस्ने संघीयता सबलीकरण तथा राष्ट्रिय सरोकार समितिको बैठकमा स्थलगत अनुगमन प्रतिवेदन सम्बन्धमा छलफल गर्ने कार्यसूची छ। "
    },
    {
        "title": "प्रधानमन्त्रीले बालुवाटार डाकेपछि राज्य व्यवस्था समितिका सत्तारूढ सांसदहरू अलमलमा",
        "link": "https://www.setopati.com/politics/346321",
        "content": "प्रधानमन्त्री केपी शर्मा ओलीले बालुवाटारमा निम्त्याएपछि प्रतिनिधि सभाको राज्य व्यवस्था एवं सुशासन समितिमा रहेका सत्तारूढ नेपाली कांग्रेस र नेकपा एमालेका सांसदहरू अलमलमा परेका छन्।  समितिमा आजै हृदयराम थानी संयोजकत्वको उपसमितिले भ्रष्टाचार निवारण ऐनको संशोधन विधेयक र अख्तियार दुरूपयोग अनुसन्धान आयोग ऐनको संशोधन विधेयक सम्बन्धी प्रतिवेदन बुझाएको छ। समितिमा निजामती कर्मचारी सम्बन्धी विधेयकमाथि छलफल चलिरहेको छ।   प्रधानमन्त्रीले बोलाएपछि 'कतै उपसमितिले टुंगो लगाएको विधेयकको विषयमा दबाब दिन खोजिएको त हैन' भन्ने विषयमा सांसदहरू अलमलमा परेका हुन्। 'प्रधानमन्त्रीलाई भेट्न भोलि बिहान १० बजे जानुपर्छ भनेर समितिका सभापति रामहरि खतिवडाले भन्नुभएको छ,' सत्तारूढ एक सांसदले सेतोपाटीसँग भने, 'कतै अख्तियार र भ्रष्टाचार निवारण सम्बन्धी विधेयकका विषयमा डाकिएको त हैन भन्ने शंका छ।'  उपसमितिले भ्रष्टाचार निवारण र अख्तियारको विधेयक सर्वसम्मत रूपमा टुंगो लगाएको थियो। उपसमितिले राष्ट्रिय सभाले गरेको नीतिगत निर्णय सम्बन्धी संशोधन स्वीकार गर्दै 'सबैलाई समान रूपमा लागु हुने नीतिगत निर्णय बाहेकका विषयमा अख्तियारले भ्रष्टाचारको मुद्दा चलाउन सक्ने' व्यवस्था गरेको छ। त्यस्तै भ्रष्टाचारको मुद्दामा उजुरीको ५ वर्षे हदम्याद र अनुसन्धानका लागि हदम्याद हटाउने निर्णय गरेको थियो।  उपसमितिमाथि अख्तियारले बेनामे उजुरी लिन नपाउने कानुनी व्यवस्था गर्न दबाब थियो। समिति सभापति रामहरि खतिवडा समेत बेनामे उजुरी हटाउने पक्षमा रहेको उपसमितिका दुई सांसदले सेतोपाटीलाई बताए। राज्य व्यवस्था एवं सुशासन समितिका सभापति खतिवडाले प्रधानमन्त्रीसँग भेटघाट हुन लागेको स्वीकार गरे।  'भेटघाट कार्यक्रम हो, कुनै विषय तोकिएको छैन। प्रधानमन्त्रीसँग सधैं छलफल भइराखेको छ,' खतिवडाले भने, 'निजामती विधेयकको विषयमा धेरै प्रेसर भएकाले छिटो टुंगो गर्ने विषयमा मुख्यसचिवले प्रधानमन्त्रीसँग बस्ने कुरा गर्नु भएको हो। अरू विधेयकको कुरा भएको छैन।' सभापति खतिवडाले सरकारले ल्याएका विधेयकका विषयमा सरकारसँग सधैं छलफल गर्न सकिने बताए। 'हामी त केही विषय भए प्रधानमन्त्रीलाई नै राज्य व्यवस्था समितिमा डाक्छौं,' खतिवडाले भने, 'प्रधानमन्त्रीसँग छलफल गर्ने विषय त सामान्य कुरा हो।' \n\nप्रधानमन्त्री केपी शर्मा ओलीको सचिवालयले भने भेटघाटको विषय यो समाचार तयार पार्दासम्म पुष्टि गरेको छैन।  सत्तारूढ सांसदहरूलाई प्रधानमन्त्रीले छलफलमा डाकेको विषय बाहिरिएपछि प्रतिवेदन बुझाउने क्रममा उपसमिति संयोजक थानीले सभापति खतिवडालाई दह्रो खुट्टा टेक्न सुझाव दिएका छन्।  उनले २०५९ सालमा आफू राज्य व्यवस्था समितिको सभापति भएका बेला भ्रष्टाचार निवारण ऐन पारित गरेको सन्दर्भ सुनाउँदै तत्कालीन अख्तियार प्रमुख सूर्यनाथ उपाध्यायलाई समेत विश्वासमा लिएर काम गरेको बताए।  'त्यतिबेला अख्तियारले ल्याएको २९ बुँदामा सूर्यनाथसँग बसेर निष्कर्षमा पुर्‍याउने काम गरेको हुँ। त्यतिबेला उजुरी हाल्नेले सम्पत्तिको विवरण खुलाउनुपर्ने भन्ने थियो। जबकी हामीले सम्पत्ति विवरणको फाँटबारी दिने व्यवस्था उजुरी परेको व्यक्तिलाई दियौं,' थानीले समितिमा भने, 'म सभापतिलाई भन्न चाहन्छु। यस्ता विधेयक आउँदा अवश्य प्रेसर आउँछ। यो गर्न हुन्छ वा हुन्न भन्ने दबाब माथिल्लो तहबाट पनि आउँछ।' थानीले अगाडि भने, 'तपाईंले उपसमितिको निर्णयमा दह्रो खुट्टा टेकेर पास गर्ने पक्षमा उभिनुहुन्छ भन्ने मैले विश्वास लिएको छु।' राज्य व्यवस्था समितिले अब भ्रष्टाचार निवारण र अख्तियार सम्बन्धी विधेयकमा उपसमितिले पेस गरेको प्रतिवेदनमाथि छलफल गर्नेछ। छलफलपछि समितिले प्रतिनिधि सभामा प्रतिवेदन बुझाउनुपर्नेछ। यसरी बुझाएको प्रतिवेदन पारित भएर राष्ट्रिय सभाबाट अनुमोदन भए कानुन बन्नेछ।\n  "
    },
    {
        "title": "वडाध्यक्षलाई विद्यालय व्यवस्थापन समिति अध्यक्ष बनाउने काठमाडौं महानगरको निर्णयमा सर्वोच्चले लगायो रोक",
        "link": "https://www.setopati.com/politics/346310",
        "content": "सर्वोच्च अदालतले विद्यालय व्यवस्थापन समितिमा वडाध्यक्ष वा उनले तोकेको वडा सदस्यलाई अध्यक्ष बनाउन नमिल्ने ठहर गरेको छ।  काठमाडौं महानगरपालिकाले विद्यालय व्यवस्थापन समिति भंग गरी वडाध्यक्षहरूलाई नै समितिको अध्यक्ष बनाउने निर्णय गरेको थियो।  प्रधानन्यायाधीश विश्वम्भरप्रसाद श्रेष्ठ, न्यायाधीशहरू प्रकाशमान सिंह राउत, सपना प्रधान मल्ल, प्रकाशकुमार ढुंगाना र कुमार रेग्मीको इजलासले काठमाडौं महानगरले वडाध्यक्षलाई नै विद्यालय व्यवस्थापन समितिको अध्यक्ष बनाउनेगरी गरेको ऐनको संशोधन बदर गरिदएको हो।  यो आदेश गत साउन १६ गते भएको थियो। मंगलबार यसको पूर्णपाठ सार्वजनिक भएको हो। हाल प्रधानन्यायाधीश श्रेष्ठ अवकासमा गइसकेका छन् भने राउत प्रधानन्यायाधीश छन्। काठमाडौं महानगरपालिकाको २०८० असार ३० गते बसेको नगर सभाले समितिमा निर्वाचित अध्यक्ष रहने व्यवस्थालाई हटाएर सम्बन्धित वडाको वडा अध्यक्ष वा उनले तोकेको वडा सदस्य अध्यक्ष बनाउने भनेर व्यवस्था गरेको थियो। त्यस्तै संशोधनपछि छानिएका सदस्यको पदावधि तीन वर्षको हुने र संशोधन कायम गरेसँगै विद्यालय व्यवस्थापन समिति स्वतः विघटन हुनेछ भनेर निर्णय गरेको थियो।  काठमाडौं महानगर शिक्षा ऐन, २०७५ को दफा २७ मा विद्यालयका अभिभावक/स्थानीय शिक्षाविद्/शिक्षाप्रेमीमध्येबाट चुनेकालाई अध्यक्ष चुन्ने उल्लेख थियो। त्यसलाई संशोधन गर्न बनेको शिक्षा ऐन, २०८०ले सम्बन्धित वडाको वडाध्यक्ष वा उनले तोकेका वडा सदस्य समितिको अध्यक्ष हुने बनाइएको हो। यो निर्णय २०८० साउन ११ गते स्थानीय राजपत्रमा प्रकाशित भएको थियो। महानगरको यो कदमविरूद्ध १७ वटा विद्यालय व्यवस्थापन समितिका अध्यक्षहरूले २०८० भदौ ६ गते सर्वोच्च अदालतमा रिट दायर गरेका थिए। महानगरका ३२ वडाभित्र ८९ वटा सामुदायिक विद्यालय छन्। शिक्षा ऐनले विद्यालय व्यवस्थापन समितिले तोकिएको जिम्मेवारी पूरा गर्न नसकेमा कारण खुलाएर महानगरले प्रक्रिया पुर्‍याएर विघटन गर्न सक्ने भनिएको छ। तर विघटन गर्नुअघि समितिलाई सफाइको मौका दिनुपर्ने उल्लेख भए पनि काठमाडौं महानगरपालिकाले सफाइको मौका नदिई विघटन गरेको समिति अध्यक्षहरूको जिकिर थियो।  महानगरले वडाध्यक्ष वा वडा सदस्यले समितिको नेतृत्व गर्दा विद्यालय सञ्चालन तथा व्यवस्थापन बढी प्रभावकारी हुने दाबी गरेको थियो।  ‘वडा अध्यक्ष वा वडा सदस्यले विद्यालय व्यवस्थापन समितिको नेतृत्व गर्दा विद्यालयको सञ्चालन तथा व्यवस्थापन वढी प्रभावकारी हुन सक्ने देखिएको, वडा अध्यक्ष वा वडा सदस्यलाई सो जिम्मेवारी दिने कानूनी व्यवस्था तथा प्रचलन साबिक देखि नै रही आएको देखिन्छ,’ महानगरले पेस गरेको जबाफमा भनिएको छ, ‘तसर्थ सोही विषयलाई व्यवस्थित गर्नको लागि कानूनी व्यवस्था गर्न मनासिब देखिएको हुँदा काठमाडौं महानगरपालिकाको नगर सभाले स्थानीय कानून संशोधन गरेको हो। नगर सभाले कानून बनाउँदा संविधान, संघीय कानून तथा प्रादेशिक कानून प्रतिकूल नहुने गरी विशुद्ध विधायिकी विवेकको प्रयोग गरेको स्पष्ट छ।’ सर्वोच्च अदालतले आदेश दिँदा वडाध्यक्ष/वडा सदस्य र समिति अध्यक्षको भूमिका नै फरक हुने व्याख्या गरेको छ। वडाध्यक्षको भूमिकामा रहनेले कुनै एक विद्यालयको सञ्चालन, रेखदेख र व्यवस्थापनभन्दा पनि वडाभित्र रहेका सबै विद्यालयको अनुगमन र समग्र शैक्षिक व्यवस्थापनको गहन जिम्मेवारी रहेको सर्वोच्चको व्याख्या छ। ‘प्रस्तुत विवादको रोहमा हेर्दा, काठमाडौं महानगरपालिकाको नगरसभाको सदस्य तथा नगर कार्यपालिकाको सदस्यको रूपमा वडा अध्यक्षले बहन गर्ने जिम्मेवारी कुनै एक विद्यालय व्यवस्थापन समितिको अध्यक्षले बहन गर्ने जिम्मेवारी भन्दा निक्कै गहन रहेको मान्नुपर्ने भयो,’ आदेशमा भनिएको छ। वडा अध्यक्षले सामुदायिक विद्यालयको अनुगमन मूल्यांकन गर्ने, नगर शिक्षा समितिको गठन तथा व्यवस्थापन गर्ने, परीक्षा सञ्चालन, अनुगमन गर्ने, विद्यालय बाहिर हुने अध्यापन सेवाको नियमन गर्नेसमेतको अख्तियारी रहेको हुँदा पदाधिकारी आफ्नो मूल कार्यबाट विचलित हुन नहुने आदेशमा उल्लेख छ।  ‘विद्यालय व्यवस्थापन समितिको अध्यक्षको भूमिकामा समेत व्यस्त बनाउने गरी गरिएको कानूनी प्रबन्धले सामुदायिक विद्यालय राजनैतिक प्रभावबाट मुक्त रहने तथा विद्यालय व्यवस्थापन समिति आफ्नो कार्यबाट विचलित भई अनुगमन, मूल्यांकन र निर्देशन दिने बलियो संयन्त्र नै कायम रहनेमा संशय रहने देखियो,’ आदेशमा उल्लेख छ। शिक्षा ऐनले विद्यालय व्यवस्थापन समितिको नेतृत्व चयन गर्ने प्रक्रियामा अभिभावक र समुदायको सहभागिता सुनिश्चित गर्ने व्यवस्था लोकतान्त्रिक पद्धतिको मूल आधार भएको व्याख्या गरेको छ।\nकाठमाडौं महानगरले गरेको निर्णयले शिक्षा व्यवस्थापनमा राजनीतिक हस्तक्षेपका लागि ठाउँ छोडेको पनि भनिएको छ। सर्वोच्चले वडाध्यक्षलाई समिति अध्यक्षको जिम्मेवारी दिँदा आफै अनुगमनकर्ता र आफै अनुगमित हुने द्विविधा उत्पन्न हुने पनि भनेको छ। यसले द्वैध भूमिका सिर्जना हुँदा विद्यालयको प्रभावकारी अनुमगन र नियमन हुन नसक्ने, कर्तव्य र स्वास्थ्यको द्वन्द्व उत्पन्न हुनेबारे पनि सर्वोच्चले औंल्याएको छ। त्यस्तै समितिलाई स्वत: विघटन हुनसक्ने वा नसक्ने र निर्वाचित पदावधिको विषयमा पनि सर्वोच्चले प्रष्ट्याएको छ। सर्वोच्चले समितिलाई पनि एक प्रतिनिधिमूलक निर्वाचित संस्थाको रूपमा मानेको छ। ‘शिक्षा ऐन २०२८ ले समितिको पदावधि तीन वर्षको हुने र उचित प्रक्रिया बिना नहटाइने सुनिश्चितता गरेको छ। स्थानीय कानुनले यस विपरीत जाने गरी कार्यरत समितिलाई सुनुवाइको उचित मौका नै नदिई स्वत: विघटन गर्ने गरी गरेको व्यवस्थालाई न्यायोचित मान्न मिल्दैन। लोकतान्त्रिक शासन व्यवस्थामा निर्वाचित प्रतिनिधिमूलक संस्थाको संरक्षण र स्वायत्तताको सिद्धान्त महत्वपूर्ण मानिन्छ। विद्यालय व्यवस्थापन समिति पनि एक प्रतिनिधिमूलक निर्वाचित संस्था हो,’ आदेशमा उल्लेख छ। सर्वोच्चले महानगरको नगर सभाले जारी गरेको संशोधनलाई बदर र अमान्य ठहर गरेको छ।  ‘बदर गरिदिएको संशोधित कानून अनुसार विद्यालय व्यवस्थापन समिति गठन गर्नू/गराउनू भनी काठमाडौं महानगरपालिकाको नगर कार्यपालिकाको कार्यालय शिक्षा विभागको २०७९/९/२० को पत्र उत्प्रेषणको आदेशले बदर हुने ठहर्छ,’ आदेशमा भनिएको छ। समितिका पदाधिकारीका रूपमा कार्यकाल बाँकी अवधिसम्म काम गर्न भनेर पनि २०८० भदौ १३ गते जारी भएको अन्तरिम आदेशलाई निरन्तरता दिएको हो। कार्यकाल समाप्त भइसकेको अवस्था भएमा समितिको पदपूर्ति गर्न गराउन पनि अदालतले परमादेश जारी गरेको छ। "
    },
    {
        "title": "त्रिविको जग्गा अध्ययन समितिले दिएको प्रतिवेदन कार्यान्वयन हुन्छ: शिक्षा मन्त्री भट्टराई",
        "link": "https://www.setopati.com/politics/346311",
        "content": "शिक्षा, विज्ञान तथा प्रविधि मन्त्री विद्या भट्टराईले त्रिभुवन विश्वविद्यालयको जग्गा तथा सम्पत्ति छानबिन समितिले दिएको प्रतिवेदन कार्यान्वयन गर्ने पक्षमा सरकार रहेको बताएकी छन्। सिंहदरबारमा बुधबार बसेको शिक्षा, स्वास्थ्य तथा सूचना प्रविधि समिति बैठकमा बोल्दै मन्त्री भट्टराईले समितिले करिब पाँच महिनाको अध्ययनपछि मंसिर १४ गते प्रतिवेदन मन्त्रालयलाई बुझाएको बताइन्। उक्त प्रतिवेदन त्रिविका कुलपतिसमेत रहेका प्रधानमन्त्री केपी शर्मा ओलीलाई मंगलबार बुझाइएको थियो। ‘त्रिविको जग्गाको खोजबिन समितिले प्रतिवेदन शिक्षा, विज्ञान तथा प्रविधि मन्त्रालयमा मंसिर १४ मा नै प्रस्तुत गर्नुभएको थियो। अहिले आएका जति पनि सुझाव छन्, यसलाई कार्यान्वयन गरेर जाने हो,’ उनले भनिन्। मन्त्री भट्टराईले शिक्षक दरबन्दीको पुनरावलोकनका लागि कार्यदल बनाएर काम गरिरहेको पनि बताएकी थिइन्। (न्युज एजेन्सी नेपाल) "
    },
    {
        "title": "नेकपाको निष्कर्ष- प्रचण्ड एकताविरोधी भए, माओवादीसँग नमिल्ने",
        "link": "https://www.setopati.com/politics/346287",
        "content": "नेपाल कम्युनिष्ट पार्टी (नेकपा) ले नेकपा (माओवादी केन्द्र) सँग एकताको सम्भावना टरेको निष्कर्ष निकालेको छ। कपिलवस्तुको शिवगढीमा दुई दिनसम्म चलेको नेकपाको केन्द्रीय कमिटी बैठकले माओवादी केन्द्रका अध्यक्ष पुष्पकमल दाहाल 'प्रचण्ड' एकता विरोधी भएको भन्दै अब एकताको पहल नगर्ने निर्णय गरेको हो। यसअघि बसेको केन्द्रीय कमिटी बैठकले माओवादी केन्द्रसँग एकता गर्ने र अरू वामपन्थी शक्तिहरूसँग पनि छलफल गर्ने निर्णय गरेको थियो। सोही अनुरूप नेकपाका महासचिव नेत्रविक्रम चन्द (विप्लव) ले प्रचण्डसँग छलफल चलाएका थिए। माओवादी केन्द्रमा विप्लवलाई महासचिव नै बनाएर ल्याउने विषयमा छलफलसमेत चलेको थियो। अध्यक्ष प्रचण्डले आफ्ना पार्टीका नेताहरू भन्दा बरू विप्लवले नै माओवादीलाई सपोर्ट गर्दै आएकोसमेत बताएका थिए।  ‘विप्लव नेतृत्वको नेकपाले एकता गर्ने निर्णय गर्‍यो र प्रचण्ड नेतृत्वको माओवादी केन्द्रले एकताको बारेमा कुनै छलफल गरेन,’ नेकपाका प्रचार विभाग सदस्य प्रकाश डुम्रेले सेतोपाटीसँग भने, ‘त्यसैले प्रचण्ड एकताको विरोधी हुनुभयो र एकताको सम्भावना टर्‍यो भन्ने निष्कर्ष निस्कियो।’ तर माओवादी केन्द्र, नेकपा (एमाले), नेकपा (एकीकृत समाजवादी) लगायत वामपन्थी दलहरूसँग समदुरीमा बसेर छलफल अघि बढाउने निर्णय पनि बैठकले गरेको छ। मंसिर २८ गते बसेको माओवादी केन्द्रको स्थायी कमिटी बैठकले पार्टी एकतामा आएकाहरू पुराना पार्टीको जिम्मेवारी अनुसार नै जिम्मेवारी दिने निर्णय पनि गरेको थियो। सोही बमोजिम तल्ला कमिटीहरूमा पनि सर्कुलर पठाइएको थियो।  ‘विगतमा एकीकरण/समायोजन/पार्टी प्रवेश भएका कतिपय कमरेडहरूको सन्दर्भमा सांगठनिक जिम्मेवारी व्यवस्थापनमा उपेक्षा भएको भनि आएका गुनासोलाई ध्यानमा राखी एकीकरण/समायोजन/प्रवेश हुँदाका बखत स्थापित वाम घटकहरूमा जुन-जुन स्तरमा कार्यरत रहेको थियो सोही स्तरमा समायोजन गर्ने र गैर वाम घटकहरूबाट पार्टी प्रवेश हुँदा सम्बन्धित पार्टी समितिहरूको निर्णयअनुसार समायोजन गर्ने निश्चित गरिएको छ,’ सर्कुलरमा उल्लेख छ।  २०७० सालमा माओवादी पार्टी फुट्नुअघि विप्लव उक्त पार्टीका पोलिट्ब्युरो सदस्य थिए। माओवादीको यो निर्णयअनुसार पार्टी एकता भए पनि विप्लवले सचिवमात्रै पाउने सम्भावना हुन्थ्यो। त्यसैले पनि नेकपाले माओवादी केन्द्रसँग तत्कालका लागि एकताको सम्भावना टरेको निष्कर्ष निकालेको हो।  यस्तै बैठकले ‘सी’ गार्मेन्टमा सिलाएको लुगा लगाउने निर्णय पनि बैठकले गरेको छ। बैठकले उत्पादनमा नेताहरूलाई केन्द्रित गर्ने र बिघौं बिघाह जग्गामा खेतीपाती गर्ने निष्कर्ष निकालेको डुम्रेले जानकारी दिए। "
    },
    {
        "title": "त्रिविको जग्गा र सम्पत्ति छानबिन समितिको प्रतिवेदन सार्वजनिक गर्न सरकारलाई निर्देशन",
        "link": "https://www.setopati.com/politics/346284",
        "content": "प्रतिनिधि सभाको शिक्षा, स्वास्थ्य तथा सूचना प्रविधि समितिले त्रिभुवन विश्वविद्यालयको जग्गा तथा सम्पत्ति छानबिन समितिले दिएको प्रतिवेदन सार्वजनिक गर्न सरकारलाई निर्देशन दिएको छ। बुधबार सिंहदरबारमा बसेको समितिको बैठकबाट निर्णय गरी सरकारलाई त्रिविको जग्गा तथा सम्पत्ति छानबिन समितिले दिएको प्रतिवेदन सार्वजनिक गर्न निर्देशन दिएको हो। यो पनि: त्रिविको जग्गा र सम्पत्ति खोजबिन आयोगले बुझायो प्रधानमन्त्रीलाई प्रतिवेदन समितिका सभापति अम्मरबहादुर थापाले त्रिविको प्रतिवेदन सार्वजनिक हुनुपर्ने र सार्वजनिक गर्नुपूर्व समितिले जानकारी पाउनुपर्ने बताए। ‘अहिले पनि त्रिविको सम्पत्तिलाई संरक्षण गर्ने हो भने त्रिविलाई सरकारले लगानी गर्नु पर्दैन। बरू सरकारले केही माग्यो भने त्यहाँबाट दिन सक्ने अवस्था छ। यस्ता विषयमा सरकार एक्सनमा जानुपर्छ। राज्यको आम्दानीको स्रोत बनाउने र खर्च गर्ने विधि अवलम्बन गर्नुपर्छ,’ उनले भने, ‘त्रिविको प्रतिवेदन सार्वजनिक हुनुपर्छ। समितिबाट निर्देशन भएकाले सार्वजनिक पूर्व समितिले जानकारी पाउनुपर्छ।’ (न्युज एजेन्सी नेपाल) "
    },
    {
        "title": "धापाखेलको बाटोले हामीलाई लाज लागिरहेको छ, महानगरले मर्मत गर्न पाउँदैन: मेयर महर्जन",
        "link": "https://www.setopati.com/politics/346259",
        "content": "ललितपुर महानगरपालिकाका मेयर चिरीबाबु महर्जनले धापाखेलको बाटो संघीय सरकारले निर्माण नगरेको बताएका छन्। उक्त बाटो निर्माण नहुँदा आफूहरूलाई लाज लागिरहेको उनको भनाइ छ। ‘हामीलाई एउटा कुराले निकै लाज लगाइरहेको छ, त्यो भनेको धापाखेलको बाटो। वडा नम्बर २३ र २४ को त्यो बाटो संघीय सरकारको बाटो हो त्यहाँ न किला ठोक्न पाइन्छ न मर्मत गर्न पाइन्छ,’ महानगरको १०६ औं स्थापना दिवसका अवसरमा मंगलबार आयोजित कार्यक्रममा मेयर महर्जनले भने। उनले धापाखेलको बाटोका दायाँबायाँका घरका मानिसहरू मुआब्जा पाएको खण्डमा घर छाड्न तयार रहेको पनि उनको भनाइ छ। ‘दायाँबायाँका घरधनीहरू मुआब्जा पाएको खण्डमा घर छोड्न तयार छौं भनिरहेको छन्। तर नेपाल सरकारले मुआब्जा दिइरहेको छैन। यो अहिले ललितपुर महानगरको लागि एकदमै अप्ठेरो परिस्थिति छ। संघीय सरकारले त्यहाँका स्थानीयलाई मुआब्जा दिएर त्यो बाटो सुधार गर्नुपर्छ,’ उनले भने। सातदोबाटो र चापागाउँमा फ्लाईओभर र एकान्तकुनामा अण्डर पास बनाउन आवश्यक रहेको पनि उनले बताए। साथै उनले ललितपुर महानगरलाई नेपालको सबैभन्दा सफा सहर बनाउन चाहेको बताएका छन्। ‘हामी ललितपुर महानगरपालिकालाई नेपालको सबैभन्दा सफा सहर बनाउन चाहन्छौं। प्राकृतिक विपद्को सामना गर्ने सवालमा हामी सबैभन्दा अब्बल हुन चाहन्छौं,’ उनले भने। (न्युज एजेन्सी नेपाल) "
    },
    {
        "title": "सहकारी ठगी गर्ने सयौं जेल गएका छन्, कसैले उन्मुक्ति पाउँदैनन्: गृहमन्त्री",
        "link": "https://www.setopati.com/politics/346255",
        "content": "गृहमन्त्री रमेश लेखकले सहकारीको रकम ठगी गर्ने, अपचलन गर्ने र हिनामिना गर्ने कसैले पनि उन्मुक्ति नपाउने बताएका छन्। नेपाल प्रेस युनियनले रूपन्देहीमा बुधबार बिहान गरेको पत्रकार भेटघाटमा मन्त्री लेखकले सहकारीको रकम ठगी गर्ने सयौं मान्छे जेल गएको बताउँदै उनले अब पनि कसैले उन्मुक्ति नपाउने बताएका हुन्। उनले सहकारीको रकम अपचलनमा मुछिएका सयौं व्यक्तिहरुलाई कार्वाही भएपनी एकजनाको बिषय मात्र चर्चामा आएको पनि बताए। गृहमन्त्री लेखकले रास्वपा सभापति रवि लामिछानेलाई चितवनबाट पोखरा लैजाँदा अमर्यादित व्यवहार नभएको पनि बताए।  मकै पोल्ने, दिनभर ठेला चलाउने, ज्याला मजदुरी गरेर जम्मा गरेको पैसा हिनामिना गर्नेले भिड जम्मा गरेर न्यायका कुरा गर्न नसुहाउने पनि उनले बताए। 'दिनभरि काम गरेर भोकै बसेर जम्मा गरेको रकम खाईदिने अनि भिड जम्मा गरेर न्यायका कुरा ? त्यसो गर्ने हो भने प्रहरी अदालत न्यायाधीश किन चाहियो? मकै पोल्नेठेला चलाउनेको न्याय खोई ? उनले प्रश्न गरे। गृहमन्त्री लेखकले अगाडि भने, ´लाखौं गरिब  मान्छेको अर्बौं रुपैयाँ हिनामिना गर्ने, ठगी गरेर अर्काको रकम खाईदिने अनि मानवअधिकार उल्लंघन भयो भन्ने ? उहाँमाथि कुनै अवाञ्छित गतिविधि भएका छैन।' गृहमन्त्री लेखकले काठमाडौंबाट पक्राउ गरी पोखरा लैजाने क्रममा लामिछानेले जहाजमा जान नमानेको बताउँदै चितवनबाट पोखरा जाँदा मानवअधिकार उल्लंघन भयो भन्नु कुतर्क रहेको पनि बताए। ´तर रवि जीले मानवअधिकार हनन् भयो भनेर अदालतसमक्ष भन्नु भएको छैन बाहिरको कुरा मात्रै हो,' उनले भने। गृहमन्त्री लेखकले सहकारी ठगीका मुख्य योजनाकार जिवी राईलाई ल्याउने कुरामा सरकार गम्भीरता पुर्वक लागेको बताए। उनले कुनैपनी सरकार वा गृहमन्त्री फेरिँदा अपराध र अनुसन्धानका फाईल  रोक्न प्रहरीलाई दवाब दिने काम बेठीक भएको बताए। ´अनुसन्धान र कार्वाही प्रमाणका आधारमा गर्ने हो, गृहमन्त्री फेरीदा निकटका मान्छेको फाईल रोक्ने र अरूको फाइल अगाडि बढाउने प्रवृत्ति गलत हो, गृहमन्त्री लेखकले भने। उनले मुलुकमा अस्थिरता र अप्ठ्यारो अवस्था श्रृजना भएको बेला नेपाली कांग्रेस र नेकपा एमाले जस्ता ठूला दल एकठाउँ भएको बताए गर्दै अहिले मुलुक आर्थिक र सामाजिक रुपमा समस्या बढ्दै गएकाले एमाले र कांग्रेसका बिच गठबन्धन बनेको बताए। उनले सरकार परिवर्तनको कुरा सरकार अस्थिर बनाउन चलाईएको भ्रम भएको भन्दै दुई दलका बिचमा सहमति भएअनुसार गठबन्धन ०८४ सम्म चल्ने दाबी गरे। गृहमन्त्री लेखकले बिआरआई फ्रेमवर्क ठिक छ भनेर कांग्रेसको कार्य सम्पादन समितिले निर्णय गरेको पनि बताए। "
    },
    {
        "title": "सबैलाई समान रूपमा लागु हुने बाहेकका निर्णय नीतिगत नमानिने, मन्त्रिपरिषद्का निर्णयमा पनि भ्रष्टाचारका मुद्दा चल्ने",
        "link": "https://www.setopati.com/politics/346230",
        "content": "संघीय सरकार र प्रदेश सरकारले गरेका नीतिगत निर्णय बाहेकका निर्णयमा अब अख्तियार दुरूपयोग अनुसन्धान आयोगले अनुसन्धान गर्न पाउने भएको छ।  अख्तियारले हालसम्म मन्त्रिपरिषदबाट भएका सबै निर्णयलाई नीतिगत निर्णयका रूपमा अर्थ्याउँदै मन्त्रिपरिषद्को नेतृत्वमाथि मुद्दा चलाउने गरेको छैन।  अख्तियार दुरूपयोग अनुसन्धान आयोग ऐनको संशोधन विधेयकमा राष्ट्रिय सभाले पारित गरेको नीतिगत निर्णयको व्याख्यालाई राज्य व्यवस्था एवं सुशासन समिति अन्तर्गतको उपसमितिले स्वीकार गरेर अघि बढ्ने निर्णय गरेको हो। यो व्यवस्था अनुसार अब सबैलाई समान रूपमा लागू हुने बाहेकका निर्णय नीतिगत निर्णय मानिने छैनन्।  राष्ट्रिय सभाले पारित गरेको व्याख्यामा 'सर्वसाधारणलाई समान रूपमा लागू नहुने र सार्वजनिक रूपमा घोषणा भएको नीतिको प्रतिकूल हुने गरी कुनै खास व्यक्ति वा निजी संस्थालाई मात्र लागू हुने गरी गरिएको निर्णय' लाई नीतिगत निर्णय मान्न नमिल्ने गरी प्रतिबन्धात्मक वाक्यांश थपिएको छ। यसअघि बालुवाटारको ललिता जग्गा प्रकरणमा अख्तियार दुरूपयोग अनुसन्धान आयोगले पूर्वप्रधानमन्त्रीद्वय माधवकुमार नेपाल र बाबुराम भट्टराईमाथि नीतिगत निर्णय गरेको भन्दै उन्मुक्ति दिएको थियो। दुवै जनाविरूद्ध कारबाहीको माग गर्दै अहिले पनि सर्वोच्च अदालतमा मुद्दा विचाराधीन छ। प्रतिनिधि सभाको उपसमितिले प्रदेश सरकारलाई नीतिगत निर्णय गर्न दिने कि नदिने भन्ने विषयमा छलफल गरेको थियो। सांसदहरूले मुलुक संघीयतामा गएकाले प्रदेश सरकारलाई पनि नीतिगत निर्णय गर्न दिनुपर्ने बताएका थिए।  विधेयकले सार्वजनिक खरिदसम्बन्धी प्रचलित कानुनबमोजिम हुनेमा बाहेक सार्वजनिक खरिद सम्बन्धमा गरिएको निर्णयलाई नीतिगत निर्णय मान्न नमिल्ने व्यवस्था गरेको छ।  यसैगरी, समितिले कानुनमा कुनै निकाय वा अधिकारीले निर्णय गर्नुपर्ने विषयमा अधिकार क्षेत्र नाघेर मन्त्रिपरिषदमा लगेर निर्णय गरिएमा त्यसलाई समेत नीतिगत निर्णयको रूपमा लिन नहुने व्याख्या थपेको हो। संविधानविद्हरूले बालुवाटार जग्गा प्रकरणमा सर्वोच्च अदालतले नीतिगत निर्णयको गलत व्याख्या गरेको आरोप लगाएका थिए। संविधानविद् भीमार्जुन आचार्यले सरकारको नाममा रहेको जग्गा व्यक्तिको नाममा गर्ने विषय नीतिगत निर्णयका रूपमा अख्तियारले गरेको व्याख्यालाई हाँस्यास्पद, गलत र आधारहीन भएको टिप्पणी गरेका थिए। त्यस्तै, बूढीगण्डकी जलविद्युत आयोजना चिनियाँ कम्पनी गेजुवालाई दिने पुष्पकमल दाहाल ‘प्रचण्ड’ नेतृत्वको सरकारको निर्णयमाथि संसदीय समितिहरूमा प्रश्न उठेको थियो। प्रतिस्पर्धा नगराई आयोजना कम्पनीलाई दिएपछि संसदको कृषि समितिले खारेजी गर्न समेत निर्देशन दिएको थियो। त्यतिबेला पनि मन्त्रिपरिषद्ले कुनै कम्पनीको फाइदाका लागि गर्ने निर्णय नीतिगत हुन नसक्ने भन्दै विरोध भएको थियो। राष्ट्रिय सभाले संघीय संसद र सो अन्तर्गतका समिति वा प्रदेश सभा वा सो अन्तर्गतका समितिको बैठकबाट भएको कारबाही वा निर्णय माथि अख्तियारले अनुसन्धान तहकिकात वा अन्य कुनै कारबाही गर्न नपाउने व्यवस्था पारित गरेको थियो। त्यस्तै अदालतका न्यायिक कामकारबाही र नेपाल सरकार, मन्त्रिपिषद् वा सोको कुनै समिति वा प्रदेश सरकार मन्त्रिपरिषद् वा सोको कुनै समितिले सार्वजनिक रूपमा लागू हुने गरी गरेको कुनै नीतिगत निर्णयमाथि छानबिन गर्न नपाउने व्यवस्था गरेको थियो।  प्रतिनिधि सभाको राज्य व्यवस्था एवं सुशासन समिति अन्तर्गतको उपसमितिले यी सबै व्यवस्था अनुमोदन गरेको हो।  उपसमितिमा अख्तियार दुरुपयोग अनुसन्धान आयोगले कुनै पनि उजुरी प्राप्त गरेपछि अनुसन्धान कार्य सम्पन्न गर्ने हदम्याद राख्ने कि नराख्ने भन्ने विषयमा छलफल भएको थियो। उपसमितिमा अख्तियार दुरूपयोग अनुसन्धान आयोगका सचिव घनश्याम उपाध्यायले अनुसन्धानमा समय लाग्ने भन्दै हदम्याद तोक्न नहुने बताएका थिए। उनले भ्रष्टाचारको लेनदेन देश बाहिर समेत हुन थालेकाले अनुसन्धानका लागि समय लाग्ने बताए। 'ललिता निवासको जग्गा प्रकरणमा पहिला छानबिन थालिएको थियो। तर २०६८ साल तिर अनुसन्धान सकिएन। तामेलीमा राख्ने निर्णय भयो,' उपाध्यायले भने, 'तर अहिले सो घटनामा अनुसन्धानबाट भ्रष्टाचार पुष्टि भयो।  सांसद हितराज पाण्डेले अनुसन्धान यथाशीघ्र सक्नुपर्ने भन्दै कानुनमा व्यवस्था हुने तर त्यो यथाशीघ्र कहिल्यै नआउने टिप्पणी गरेका थिए। नेकपा एमालेका सांसद रघुजी पन्तले पनि कतिपय सहसचिवको सचिव बन्ने बेलामा अनुसन्धान सुरू गरिदिने र उसको करियर समाप्त हुँदासम्म अनुसन्धान कायम राख्दा समस्या हुने गरेको बताएका थिए। सांसद प्रकाश अधिकारीले यथाशीघ्र भनेर कानुनमा लेख्नु भनेको कुनै पनि काम भोलि गर्छु भनेजस्तो हुने गरेको बताएका थिए। 'जसरी यो भोलि कहिल्यै आउँदैन। त्यस्तै यो यथाशीघ्र पनि कहिल्यै आउँदैन,' अधिकारीले समितिमा भनेका थिए, 'मुद्दा सधैं अनुसन्धानमा छ भनेर राष्ट्रसेवकलाई दु:ख दिनु भएन।' उपसमितिले छलफलमा डाकेका संविधानविद् माधव पौडेलले उजुरीमा हदम्याद हटाइएकाले अनुसन्धान सक्नुपर्ने विषयमा पनि हदम्याद राख्न नहुने बताएका थिए। 'उजुरीमा जति पुरानो विषय आउँछ। अनुसन्धानका लागि पनि उति नै समय लाग्छ, सानो धागो समातेर अघि बढ्नुपर्ने हुन्छ,' पौडेलले भने, 'त्यसैले अनुसन्धानका लागि समय लाग्न सक्छ। कुन विषयमा कति समयमा अनुसन्धान सक्ने भन्ने विषयमा अख्तियारलाई निर्णय गर्न दिऊँ।' छलफलपछि उपसमितिले विषयवस्तुको प्रकृति हेरेर तोकिएबमोजिम अनुसन्धान सम्बन्धी कार्य सम्पन्न गर्ने समय निर्धारणको जिम्मा अख्तियार दुरूपयोग अनुसन्धान आयोगलाई नै दिएको छ।  उपसमितिले अख्तियारका कर्मचारीहरूलाई प्रोत्साहन भत्ता दिने सकिने कानुनी व्यवस्था समेत गरिदिएको छ। सांसद रघुजी पन्तले दिनरात नभनि निगरानी गर्नुपर्ने र अनुसन्धानका लागि जोखिम मोल्नु पर्ने भएकाले प्रोत्साहन भत्ता दिन सकिने व्यवस्था उचित भएको बताएका थिए। यो व्यवस्थाले अख्तियारका कर्मचारिहरुलाई कानुनी रूपमा नै प्रोत्साहन भत्ता पाउने बाटो खुलेको छ।  "
    },
    {
        "title": "वामदेव गौतमलाई पार्टीमा भित्र्याउने एकीकृत समाजवादीको तयारी",
        "link": "https://www.setopati.com/politics/346227",
        "content": "वामदेव गौतमलाई पार्टीमा भित्र्याउन नेकपा (एकीकृत समाजवादी) ले संवाद अघि बढाएको छ। २०७८ भदौ १८ गते गौतमले नेकपा (एमाले) परित्यागको घोषणा गरेका थिए। त्यसबेला गौतम एमालेको उपाध्यक्ष थिए। तर अध्यक्ष केपी शर्मा ओलीको कार्यशैलीप्रति असन्तुष्टि जनाउँदै उनले एमाले परित्याग गरेका थिए। त्यसपछि गौतम नेपाल कम्युनिष्ट पार्टी एकता राष्ट्रिय अभियान गठन गरी त्यसको संयोजकको भूमिकामा रहे। उनी राष्ट्रिय सभा सांसद पनि छन्। २०७४ को चुनावमा बर्दियाबाट चुनाव हारेका उनलाई नेकपा (एमाले-माओवादी) सरकारका पालमा राष्ट्रिय सभा सदस्यमा सिफारिस र मनोनीत गरिएको थियो।  २०७९ असार १४ गते गौतमले नेपाल कम्युनिष्ट पार्टी एकता राष्ट्रिय अभियान घोषणा गरेका थिए। तर यो अभियानले पार्टीको रूप भने लिन सकेन। २०८० जेठमा गौतमले पुरानै पार्टी एमालेमा फर्कन चाहेको अभिव्यक्ति दिएका थिए। त्यसबेला संघीय संसद भवन नयाँ बानेश्वरमा पत्रकारहरूसँग कुराकानी गर्दै राष्ट्रिय सभा सदस्यसमेत रहेका गौतमले एमालेले बोलाउने हो भने आफूसहित नेपाल कम्युनिष्ट पार्टी एकता राष्ट्रिय अभियान समाहित हुने बताएका थिए। त्यसबेला उनले आफ्नो सदस्यता एमालेमै रहेको दाबीसमेत गरेका थिए। एमालेले ७० वर्षे उमेर हद हटाउनुपर्ने मागसमेत गरेका थिए। एमालेले कार्यकारी कमिटीमा लगाएको ७० वर्षे उमेर हद हटाउने निर्णय गरिसकेको छ। २०८० जेठमा भएको सचिवालय बैठकले १० औं महाधिवेशनको विधान सम्मेलनले पारित गरेको कार्यकारिणी कमिटीमा लाग्ने उमेर हद हटाउने निर्णय गरेको थियो। वामदेवको मागअनुसार पनि एमालेले ७० वर्षे उमेर हद हटायो तर पार्टीमा उनलाई भित्र्याएन। गौतमले बालकोट पुगेर पटक-पटक अध्यक्ष केपी शर्मा ओलीसँग पनि कुराकानी गरेका थिए, तर उनलाई एमाले फर्कने अवसर जुटेन। गौतम अहिले माधवकुमार नेपाल नेतृत्वको नेकपा (एकीकृत समाजवादी) को सम्पर्कमा छन्। उनीसहित नेपाल कम्युनिष्ट पार्टी एकता राष्ट्रिय अभियानमा रहेकाहरूलाई पार्टीमा भित्र्याउन एकीकृत समाजवादी पनि इच्छुक देखिन्छ। यसबारे गत मंसिर २६ गतेदेखि चलेको स्थायी कमिटी बैठकमा समेत छलफल भएको छ।  ‘केही पार्टीमा रहेका शीर्ष नेताहरू हाम्रो पार्टीमा आउन संवाद चलिरहेको छ, आजको बैठकले उहाँहरूसँग संवाद गर्ने गरी तयारी गरेको छ,’ प्रवक्ता जगन्नाथ खतिवडाले भने। वामदेव गौतमलाई पार्टीमा प्रवेश गराउनेबारे बैठकमा छलफल गरिएको हो भन्ने प्रश्नमा खतिवडाले भने, ‘उहाँ धेरै सकारात्मक हुनुहुन्छ, पार्टीको औपचारिक प्रक्रिया पूरा गर्न संवाद गर्ने निर्णय स्थायी कमिटीले गरेको छ।’ साथै स्थायी कमिटीले २४ सदस्यीय केन्द्रीय सचिवालय र पाँच सदस्यीय केन्द्रीय कार्यालय रहने निर्णय पनि गरेको छ। नेताहरूको कार्यविभाजनबारे दुई दिनपछि निर्णय गरिने उनले बताए। एकीकृत समाजवादीले उपाध्यक्ष प्रकाश ज्वालाको नेतृत्वमा संविधान संशोधन सुझाव कार्यदल पनि गठन गरेको छ। "
    },
    {
        "title": "प्रधानमन्त्री ओलीले गरे ललितपुर महानगरको प्रशंसा (भिडिओ)",
        "link": "https://www.setopati.com/politics/346213",
        "content": "प्रधान‍मन्त्री केपी शर्मा ओलीले ललितपुर महानगरपालिकाको प्रशंसा गरेका छन्।  मंगलबार ललितपुर महानगरपालिकाको १०६ औं स्थापना दिवसको अवसरमा आयोजित समारोहमा प्रधानमन्त्री ओलीले ललितपुर महानगरमा भौतिक प्रगतिदेखि कर्मचारीहरूसम्मको प्रशंसा गरेका हुन्। उनले अरू ठाउँमा पहेँलो/रातो बल्ने ट्राफिक लाइट नै बाल्न गाह्रो भइरहेको बेला ललितपुरले इन्टेलिजेन्ट ट्राफिक लाइट सुरू गरेकोमा प्रशंसा गरे।  'यो २/४ वर्षअगाडिसम्म सुन्न पनि नपाइने शब्द हो। यहाँ ट्राफिक लाइटको रातो/पहेँलो बाल्न त गाह्रो थियो। ललितपुरले सुरू गरिसक्यो,' प्रधानमन्त्री ओलीले भने।   प्रधानमन्त्री ओलीले ललितपुरको महानगर प्रहरीले गरिबका तरकारी फालेको नसुनेको र नदेखेको पनि बताए।  'ललितपुर प्रहरीले अर्कै लोकको मान्छे आएको जसरी गुर्रर्र.. जिपमा आयो।  झ्याप्प गाडी रोकेर, गन्द्र्ंग फाल हानेर पिरपिर सिठ्ठी बजाउँदै आतंक छाउँदै। यता फाल्दै, उता फाल्दै। ठेला फाल्दै, गरिबका तरकारी, टमाटर फाल्दै त्यस्तो गरेको मैले देखेको छैन,' उनले भने।  यसका लागि प्रधानमन्त्री ओलीले ललितपुर महानगरका प्रहरीलाई धन्यवाद पनि दिए।  'तपाईंहरू आतंकको पर्याय होइन। तपाईंहरू जनताका लागि त्रास फिजाउने होइन। तपाईंहरूलाई देख्दा जनताले सुरक्षित महशुस गर्नुपर्छ। जनताले हाम्रा रक्षकहरू आए भन्ने ठान्नुपर्दछ,' उनले भने, 'लौ आयो! कता भागौं, के गरौं!  यस्तो हुनुहुँदैन। कोही घडी फुकालेर खल्तीमा लुकाउन थाल्ने, कोही सिक्री लुकाउन थाल्ने। यस्तो अवस्था नहोस्।' प्रधानमन्त्री ओलीले महानगरले यी लगायत अरू विषयमा उल्लेख्य प्रगति गरेको बताए।  उनले राज्यको कोषबाट अलिकति पनि पारिश्रमिका खाने मान्छेले आफू जनताको सेवक हुँ भन्ने बुझ्नुपर्ने बताए।  'हाकिम हुँ भन्ने कुरा बिर्सनुपर्छ। विभिन्न तहका जिम्मा लिएको होला तर जनताको सेवक हो। घमण्ड पस्नुहुँदैन। घमन्ड पस्यो कि त्यसले अरू चिजलाई पस्न दिँदैन,' उनले भने।  "
    },
    {
        "title": "यी हुन् कर्णाली प्रदेशको मन्त्रिपरिषद बैठकले गरेका सात निर्णय",
        "link": "https://www.setopati.com/politics/346211",
        "content": "कर्णाली प्रदेशको मन्त्रिपरिषदको मंगलबार बसेको बैठकले विभिन्न सात वटा निर्णय गरेको छ। विभिन्न पाँच वटा मन्त्रालयसँग सम्बन्धित सात वटा निर्णय मन्त्रिपरिषद् बैठकबाट गरिएको हो। मुख्यमन्त्री तथा मन्त्रिपरिषदको कार्यालयसँग सम्बन्धित निर्णयमा मुख्यमन्त्री तथा रोजगार कार्यक्रम बाँडफाँट गरी कार्यान्वयनका लागि स्थानीय तहमा पठाउने निर्णय गरिएको छ। यस्तै भौतिक पूर्वाधार तथा सहरी विकास मन्त्रालयसँग सम्बन्धित बड्डीचौर, बिउरेनी, बाबियाचौर हुँदै विद्यापुर जोड्ने सडकको १३.१ किलोमिटर सडकलाई राष्ट्रिय प्राथमिकता प्राप्त आयोजनामा समावेश गर्ने निर्णय गरिएको छ। भूमि व्यवस्था, कृषि तथा सहकारी मन्त्रालयसँग सम्बन्धित कृषि तथा सहकारीसम्बन्धी कार्यक्रम (सञ्चालन तथा व्यवस्थापन) कार्यविधि, २०८१ संशोधन गर्ने निर्णय भएको छ। उद्योग, पर्यटन, वन तथा वातावरण मन्त्रालयसँग सम्बनिधत निर्णयअन्तर्गत विभिन्न परियोजना कार्यान्वयनका लागि सम्झौता गर्ने निर्णय भएको मुख्यमन्त्री कार्यालयले जनाएको छ। सामाजिक विकास मन्त्रालयअन्तर्गत सहयोगापेक्षी मानव संरक्षण तथा व्यवस्थापन कार्यविधि, २०८१ स्वीकृत गर्ने, अपांगता प्रदेश निर्देशन समिति (गठन, सञ्चालन तथा व्यवस्थापन) कार्यविधि, २०८१ स्वीकृत गर्ने र अपांगता रोकथाम तथा पुनर्स्थापना साझेदारी कार्यक्रम (संघ, प्रदेश र स्थानीय तह) सञ्चालन निर्देशिका, २०८१ स्वीकृत गर्ने निर्णय मन्त्रिपरिषद बैठकले गरेको छ। "
    },
    {
        "title": "बम बिस्फोटमा मारिए रूसी सेनाको आणविक सुरक्षा बलका प्रमुख",
        "link": "https://www.setopati.com/politics/346196",
        "content": "बम विस्फोटमा परी रूसी सैनिकका एक वरिष्ठ अधिकारीको मृत्यु भएको छ। मंगलबार राजधानी मस्कोमा बम विस्फोट हुँदा सेनाको आणविक सुरक्षा बलका प्रमुख लेफ्टिनेन्ट जेनेरल आइगर किरिलोभ मारिएको समाचार संस्था रोयटर्सले जनाएको छ। क्रेमलिनबाट सात किलोमिटर टाढामात्रै रहेको रियाजान्स्कीस्थित एक अपार्टमेन्ट बाहिर स्कुटरमा लुकाएर राखिएको बम विस्फोट हुँदा उनको मृत्यु भएको हो। जाँच कमिटीले आइगरसँगै उनका सहयोगीको पनि विस्फोटमै परी मृत्यु भएको बताएको छ। सोमबार मात्रै युक्रेनले किरिलोवमाथि युक्रेनमा प्रतिबन्धित रासायनिक हतियारक कथित उपयोगका लागि भूमिका खेलेको आरोप लगाएको थियो। रूसले युक्रेनको उक्त आरोपलाई खण्डन गरेको थियो। "
    },
    {
        "title": "रवि लामिछानेलाई थप चार दिन हिरासतमा राख्न अदालतको अनुमति",
        "link": "https://www.setopati.com/politics/346194",
        "content": "सहकारी ठगी, संगठित अपराध र सम्पत्ति शुद्धीकरण कसुरमा पक्राउ परेका राष्ट्रिय स्वतन्त्र पार्टी (रास्वपा) का सभापति रवि लामिछानेलाई थप चार दिन हिरासतमा राख्न अदालतले अनुमति दिएको छ। कास्की जिल्ला अदालतका न्यायाधीश हिमलाल बेल्बासेको इजलासले मंगलबार लामिछानेलाई थप चार दिन हिरासतमा राख्न अनुमति दिएको स्रेस्तेदार राजन खनालले सेतोपाटीलाई जानकारी दिए। लामिछानेलाई गत कात्तिक २ गते प्रहरीले काठमाडौंबाट पक्राउ गरी कास्की लगेको थियो। लामिछानेसहित ५१ जनाविरूद्ध मुद्दा चलाउन प्रहरीले राय दिएको छ। सरकारी वकिल कार्यालय कास्कीले यसको अभियोजन गरिरहेको छ। यो चार दिने म्यादभित्रै अदालतमा मुद्दा दर्ता गर्नुपर्ने हुन्छ। "
    },
    {
        "title": "राजस्व चुहावट र तस्करी नियन्त्रण गर्न गृहमन्त्रीको निर्देशन",
        "link": "https://www.setopati.com/politics/346186",
        "content": "गृहमन्त्री रमेश लेखकले राजस्व चुहावट र तस्करी नियन्त्रणमा लाग्न सुरक्षा निकायलाई निर्देशन दिएका छन्। भारतीय सीमासँग जोडिएका लुम्बिनीका तराईका जिल्लाहरूमा व्यापक राजस्व चुहावट र तस्करी भइरहेको सूचना प्राप्त भएको भन्दै गृहमन्त्री लेखकले त्यसतर्फ गम्भीर भएर लाग्न सुरक्षा निकायलाई निर्देशन दिएका हुन्। गृह मन्त्रालय र आन्तरिक मामिला मन्त्रालय लुम्बिनी प्रदेशले मंगलबार भैरहवामा आयोजना गरेको प्रदेशस्तरीय सुरक्षा गोष्ठीलाई सम्बोधन गर्दै गृहमन्त्री लेखकले सिमानामा भइरहेका अपराध, तस्करी, राजस्व चुहावट तुरून्त नियन्त्रण गर्न निर्देशन दिए। राजस्व असुली र तस्करी नियन्त्रण गर्न परिणाम मुखि नतिजा निकाल्न निर्देशन दिँदै उनले तस्करी नियन्त्रण गर्न नसके साेहि अनुसार मुल्यांकन गरी दण्डित गरिने बताए। ‘क्रसबोर्डर अपराध भइरहेको छ, तस्करी मौलाएकोले राजस्व चुहावट भइरहेको सुनिएको छु,’ गृहमन्त्रीले भने,‘गोष्ठी सकिएपछि यस्तो गुनासो सुन्न नपरोस्।’ गृहमन्त्री लेखकले पछिल्लो समय साइबर अपराधका घटना समेत बढेको बताउँदै यसलाई पनि नियन्त्रण गर्न निर्देशन दिए। संविधानको सुरक्षा र लोकतन्त्रको सुदृढीकरणका लागि शान्ति सुरक्षा मजबुत हुनुपर्ने बताए। जनताको मौलिक हकअधिकारको सुनिश्चितता नै लोकतन्त्रको पूर्व शर्त रहेको उल्लेख गर्दै उनले शान्ति सुरक्षा खलबलिने बत्तिकै मौलिक हक अधिकार गुम्ने भएकोले शान्ति सुरक्षा कायम गर्न सुरक्षा निकायलाई आग्रह गरे। उनले कानुनको पालना गर्नु सबैको दायित्व भएकाे बताए। ‘कानुनले कसैलाई विभेद गर्दैन, सबैका लागि समान हुन्छ, त्यसैले कानुनले निर्दिष्ट गरेका ऐन नियमहरूकाे पालना गर्नु सबै नागरिककाे दायित्व हाे,’ लेखकले भने। मंगलबार दिनभर चल्ने गाेष्ठीमा लुम्बिनी प्रदेशका १२ जिल्लाका प्रमुख जिल्ला अधिकारी, प्रहरी प्रमुख, सशस्त्र प्रहरी र नेपाली सेनाका गण र बाहिनी प्रमुखहरूकाे सहभागीता छ। "
    },
    {
        "title": "दिगो विकास लक्ष्यमा उल्लेखनीय प्रगति: अर्थमन्त्री पौडेल",
        "link": "https://www.setopati.com/politics/346184",
        "content": "उपप्रधानमन्त्री एवं अर्थमन्त्री विष्णुप्रसाद पौडेलले दिगो विकास लक्ष्यहरू प्राप्तिका लागि तयार पारिएका कार्ययोजना कार्यान्वयनमा नेपालले उल्लेखनीय प्रगति गरेको बताएका छन्। थाइल्याण्डको राजधानी बैंककमा आयोजित एसिया र प्रशान्त क्षेत्रमा विकासका लागि वित्तसम्बन्धी उच्चस्तरीय क्षेत्रीय परामर्श बैठक उद्घाटन समारोहमा सम्बोधन गर्दै उनले यस्तो कुरा बताएका हुन्। उनले सीमित स्रोतहरू हुँदाहुँदै पनि सामूहिक प्रयासका कारण विश्वव्यापी रूपमा नै दिगो विकास लक्ष्य प्राप्तिका लागि अदिस अबाबा एजेन्डा कार्यान्वयनमा महत्वपूर्ण प्रगति भएको बताएका हुन्। अल्पविकसित र विकासोन्मुख देशहरूमा वित्तीय अन्तर विकास गतिको निरन्तरताका लागि महत्वपूर्ण मुद्दा भएको धारणा व्यक्त गर्दै उनले बजेट योजना, स्रोत विनियोजनमा कुशलता, प्रभावकारी परियोजना कार्यान्वयन क्षमता विकास र दिगो खर्च व्यवस्थापन बढ्दो चुनौतीका रूपमा रहेको बताए। अधिकांश अल्पविकसित र विकासोन्मुख देशहरूले राजस्व परिचालन क्षमतामा सुधार गर्न संघर्ष गरिरहेको उल्लेख गर्दै उनले डिजिटल आर्थिक कारोबारका नयाँ मोडालिटीहरूलाई करको दायरामा ल्याउने गरी कर प्रशासनको क्षमतालाई सुदृढ र प्रभावकारी बनाउन आवश्यक रहेको बताए।  उनले निश्चित लक्ष्यसहितको स्पष्ट आन्तरिक राजस्व परिचालन रणनीति तर्जुमा गरी प्रभावकारी कार्यान्वयनको आवश्यकता पनि औल्याए।  अर्थमन्त्री पौडेलले हाल विश्व्यापी रूपमा देखा परेका आर्थिक तथा सामाजिक अनिश्चितता, भूराजनीतिक समस्या, सार्वजनिक ऋणको बढ्दो भार र आर्थिक असमानतालाई सामुहिक प्रयासबाट समाधान गर्नुपर्ने बताए। "
    },
    {
        "title": "चार घन्टा कुर्दा पनि मन्त्रीलाई भेट्न नपाएको भन्दै कपिलवस्तुका एमालेको असन्तुष्टि",
        "link": "https://www.setopati.com/politics/346174",
        "content": "नेकपा (एमाले)को कपिलवस्तु-काठमाडौं मञ्चले भूमी व्यवस्था तथा सहकारी मन्त्री बलराम अधिकारीलाई भेट्न नपाएको भन्दै असन्तुष्टि जनाएको छ। एमालेको कपिलवस्तु-काठमाडौं सम्पर्क मञ्चका अध्यक्ष सुनिल भट्टराईले विज्ञप्ति जारी गर्दै सोमबार (हिजो) मन्त्रालयमा चार घन्टा कुर्दा पनि मन्त्री अधिकारीले  बेवास्ता गरेको भन्दै दुःख व्यक्त गरेका हुन्।  चार घन्टा कुर्दा पनि भेट नदिएर मन्त्री अर्कै ढोका प्रयोग गरी बाहिरिएको अध्यक्ष भट्टराईले विज्ञप्तिमा उल्लेख गरेका छन्।  'हामी मन्त्रालय पुगेर ४ घण्टा सम्म प्रतीक्षा गर्दा पनि बेवास्ता गरियो। तथापि माननीय मन्त्री ज्यूको व्यवहार र वहाँको सचिवालयद्वारा भएको व्यवहार प्रति सम्पर्क मञ्च दुःख र खेद प्रकट गर्दछ,' विज्ञप्तिमा भनिएको छ। अधिकारीले भेटको उद्धेश्य हालै सम्पन्न पालिका सम्मेलनको अपेक्षाकृत सफलता हासिल हुन नसकेको र संगठनको स्थिति दिनानूदिन कमजोर हुँदै गएको विषयमा छलफल गर्नू रहेको पनि बताएका छन्। 'संगठनको स्थायित्व र प्रगतिका लागि समयमै सहकार्य र समन्वय अत्यावश्यक छ। तर, यस्तो ढिलासुस्ती र आवश्यक विषयमा संवादको अभावले कार्य योजनामा नकारात्मक प्रभाव पर्न गएको महसुस भएको छ,' विज्ञप्तिमा भनिएको छ। मञ्चले यस परिस्थितिमा, संगठनलाई सबल र प्रभावकारी बनाउन आवश्यक छलफल र मार्गदर्शनका लागि मन्त्री अधिकारीको ध्यानाकर्षण पनि गराएका छन्।       "
    },
    {
        "title": "तीनवटा संसदीय समितिको बैठक बस्दै",
        "link": "https://www.setopati.com/politics/346172",
        "content": "मंगलबार तीन वटा संसदीय समितिको बैठक बस्दैछ। संघीय संसद सचिवालयका अनुसार बिहान साढे ११ बजे विधायन व्यवस्थापन समितिको बैठक बस्ने तय भएको छ।   बैठकमा तिलगङ्गा नेत्र विश्वविद्यालय विधेयक, २०८१ मा विज्ञसँग छलफल हुनेछ। त्यस्तै बिहान साढे ११ बजे नै बस्ने सार्वजनिक नीति तथा प्रत्यायोजित विधायन समितिको बैठकमा राष्ट्रिय निकुञ्जहरुसँग सम्बन्धित नीतिगत समस्या तथा समाधानका उपायहरु सम्बन्धमा छलफल हुनेछ। अर्थ समितिको बैठकमा सुरक्षित कारोबार ऐन, २०६३ लाई संशोधन गर्न बनेको विधेयकमाथि संशोधनकर्तासँग छलफल हुने कार्यसूची  छ। बैठक बिहान ११ बजे नै बस्ने सचिवालयले जनाएको छ। सोमबारको अर्थसमिति बैठक कोरम नपुगेर स्थगित भएको थियो।   "
    },
    {
        "title": "कसैले चाहेर पनि वर्तमान सरकार ढल्दैनः महासचिव पोखरेल",
        "link": "https://www.setopati.com/politics/346161",
        "content": "नेकपा (एमाले) का महासचिव शंकर पोखरेलले देशका ठूला राजनीतिक दल मिलेर बनेको सरकार कसैले चाहेर पनि नढल्ने बताएका छन्। नेपाल निजामति कर्मचारी संगठनद्वारा आयोजित प्रथम विधान अधिवेशन तथा १८औं केन्द्रीय परिषद् बैठकमा महासचिव पोखरेलले वर्तमान सरकार बलियो भएको र कसैले चाहेर पनि नढल्ने बताएका हुन्।  ‘अहिलेको सरकार संसदका ठूला दुई दलको बलियो सरकार हो। यो दुई दलले नचाहँदासम्म कसैले चाहेर ढल्दैन,’ उनले भने, ‘यथार्थ यही हो, नडराई ढुक्कले काम गर्न गर्नुस्।’  महासचिव पोखरेलले समृद्ध नेपाल सुखी नेपाली कुनै व्यक्ति वा दल विशेषको योजना नभएर यो राष्ट्रको र वर्तमान सरकारले सोही दिशामा काम गरिरहेको स्पष्ट पारे। उनले अराजकतावादले मुलुकको देशभक्तिपूर्ण भावलाई नै खाइदिने खतरा भएको र देशमा सबै सकियो भन्ने खालका भाष्य निर्माण गर्ने प्रयत्न हुनु गलत भएको स्पष्ट पारे। पुराना दलको औचित्य सकियो भन्ने प्रकारको भ्रम फिँजाउने काम समेत भएको उल्लेख गर्दै उनले थपे, ‘लोकप्रियताको माध्यमबाट नयाँ दल निर्माण गर्न सकिन्छ भनेर राजनीति र ठूला दल प्रति निराशा फैलाउने काम भइरहेको छ।’  एमालेसँग वैचारिक प्रतिस्पर्धा गर्न नसक्नेले एमालेमाथि प्रहार गरेर राजनीतिमा निराशा जगाउने प्रयत्न गरी रहेको उनको भनाइ थियो। ‘आफूलाई निर्णायक राष्ट्रिय शक्ति बनाउन एमाले लागेको छ,’ उनले भने, ‘यसका लागि हामीले सामर्थ्य बढाउनुपर्छ।’  लोकतन्त्रमा जनतालाई अधिकार दिने हो भने सबल राज्य हुनुपर्ने र त्यसका लागि सबैभन्दा पहिला बलिया राजनीतिक दल आवश्यक रहेकोमा जोड दिए। ‘जनतालाई निराशाबाट आशामा, कमजोर राज्यबाट बलियो राज्य बनाउने कुरामा, कुशासनबाट सुशासनतर्फ जाने कुरामा ध्यान जानुपर्ने छ,’ उनले भने। "
    },
    {
        "title": "यस्ता छन् मन्त्रिपरिषद बैठकका २० निर्णय",
        "link": "https://www.setopati.com/politics/346159",
        "content": "नेपाल सरकारको मन्त्रिपरिषदको बैठकले गरेका २० वटा निर्णयहरू सार्वजनिक भएको छ। सोमबार सरकारका प्रवक्ता एवं सञ्चार तथा सूचना प्रविधि मन्‍त्री पृथ्वीसुब्बा गुरूङले निर्णयहरू सार्वजनिक गरेका हुन्। सरकारले सुरक्षण मुद्रण केन्द्रको कार्यकारी निर्देशकमा देवराज ढुंगानालाई नियुक्त गरेको छ।  गत शुक्रबार बसेको बैठकले ढुंगानालाई नियुक्त गर्ने निर्णय गरेको हो। त्यस्तै शहीद गंगालाल राष्ट्रिय हृदय केन्द्रको सञ्चालक समितिको सदस्यमा डा. राजेन्द्रप्रसाद बराल र दीपकराज सापकोटालाई मनोनयन पनि गर्ने निर्णय भएको छ। सरकारले राष्ट्रिय शहरी नीति, २०८१ स्वीकृत गर्ने निर्णय गरेको समेत मन्त्री गुरूङले बताए।  त्यस्तै मंसिर २७ गते बैठकले सत्य निरूपण तथा मेलमिलाप आयोगका सचिव आलोकचन्द्र श्रेष्ठलाई नेपाल कानून आयोगको सचिव पदमा र नेपाल कानून आयोगका सचिव पाराश्चर ढुंगानालाई सत्य निरुपण तथा मेलमिलाप आयोगको सचिव पदमा सरूवा गर्ने निर्णय गरेको छ। मंसिर २७ गतेको मन्त्रिपरिषद् बैठकका निर्णयहरू: १. महान्यायाधिवक्ताको कार्यालयको रणनीतिक योजना कार्यक्रमको लागि आ.व. २०८१/८२ मा सूचना प्रविधि अधिकृत एक अस्थायी दरबन्दी स्वीकृत गर्ने, २. मिति २०८१ पुस २ र ३ गते थाइल्याण्डको बैंककमा आयोजना हुने एसिया र प्रशान्त क्षेत्रमा विकासका लागि वित्तीय सहयोगसम्बन्धी उच्चस्तरीय परामर्श बैठकमा सहभागिताको लागि उपप्रधानमन्त्री एवं अर्थमन्त्री बिष्णुप्रसाद पौडेल नेतृत्वको प्रतिनिधिमण्डलको भ्रमण स्वीकृत गर्ने, ३. काठमाडौं उपत्यका खानेपानी आपूर्ति सुधार आयोजना (दोस्रो) को लागि एसियाली विकास बैंकबाट प्राप्त हुने १७० मिलियन अमेरिकी डलर सहुलीयतपूर्ण ऋण र १५ मिलियन अमेरिकी डलर अनुदान एवं जापान प्राप्त हुने ३ मिलियन अमेरिकी डलर अनुदान सहायता स्वीकार गर्ने, ४. सिँचाइ आधुनिकीकरण अभिवृद्धि आयोजना कार्यान्वयनका लागि एसियाली विकास बैंकबाट नेपाल सरकारलाई प्राप्त हुने ८५ मिलियन अमेरिकी डलर (करिब रू.११ अर्ब ५५ करोड) सहुलियतपूर्ण ऋण सहायता स्वीकार गर्ने, ५. सत्य निरुपण तथा मेलमिलाप आयोगका सचिव आलोकचन्द्र श्रेष्ठलाई नेपाल कानून आयोगको सचिव पदमा र नेपाल कानून आयोगका सचिव पाराश्चर ढुङ्गानालाई सत्य निरुपण तथा मेलमिलाप आयोगको सचिव पदमा सरुवा गर्ने ६. नेपाल न्याय सेवा, न्याय समूहका सात जना राजपत्राङ्कित प्रथम श्रेणीका अधिकृतहरूलाई सरूवा गर्ने मंसिर २८ गते बसेको मन्त्रिपरिषद् बैठकका निर्णयहरू: १.  एसियाली विकास बैंकबाट हरित, उत्थानशील र समावेशी विकास कार्यक्रमका लागि १०० मिलियन अमेरिकी डलर ऋण सहायता स्वीकार गर्ने, २. नेपाल सरकारको नाममा दर्ता रहेको सर्लाही जिल्ला साविक लक्ष्मीपुर गा. वि. स.को ०–५–२–८ बिघा सरकारी प्रकृतिको जग्गा स्वास्थ्य केन्द्रको भवन निर्माणको लागि हरिपुर नगरपालिका, सर्लाहीलाई उपयोग गर्न स्वीकृति दिने, ३. निर्माणाधीन नागढुंगा सुरुङ मार्ग आयोजनाअन्तर्गत क्षतिपूर्ति तथा समस्या समाधानको लागि सैद्धान्तिक सहमति दिने, ४. अन्तर्राष्ट्रियस्तरको फुटबल, कराँते र बिच भलिबल प्रतियोगितामा विजयी तथा पदक प्राप्त खेलाडी, प्रशिक्षक, व्यवस्थापक र फिजियो गरी जम्मा ३५ जनालाई पुरस्कार तथा सम्मान गर्नका लागि स्वीकृति दिने, ५. देवराज ढुंगाना, मोरङलाई सुरक्षण मुद्रण केन्द्रको कार्यकारी निर्देशक पदमा नियुक्त गर्ने, ६. शहीद गंगालाल राष्ट्रिय हृदय केन्द्रको सञ्चालक समितिको सदस्यमा डा. राजेन्द्र प्रसाद बराल, कास्की र दीपक राज सापकोटा, भोजपुरलाई मनोनयन गर्ने, ७. संयुक्त राष्ट्र संघीइ सन्धीजनित निकायहरूमा पेश गरिने प्रतिवेदनहरूको अभिन्न अंगको रूपमा रहने आधारभूत साझा दस्तावेज स्वीकृत गर्ने, ८. आर्थिक, सामाजिक तथा सांस्कृतिक अधिकारसम्बन्धी अभिसन्धिको समितिसमक्ष नेपालले पेश गर्नुपर्ने चौथो आवधिक प्रतिवेदन स्वीकृत गर्ने, ९. नेपाल सरकार र गणतन्त्र भारत सरकारबीच हस्ताक्षर हुने सरसफाई र स्वच्छता क्षेत्रको विकाससम्बन्धी समझदारीपत्र स्वीकृत गर्ने, १०. विद्युतीय सुशासन आयोग (गठन तथा सञ्चालन) (पहिलो संशोधन) आदेश, २०८१ स्वीकृत गर्ने, ११. सार्वजनिक निकायमा स्वदेशी वस्तुको प्रयोगसम्बन्धी निर्देशिका, २०८१ स्वीकृत गर्ने, १२. लघु, घरेलु तथा साना उद्योग प्रवर्द्धन नीति, २०८१ स्वीकृत गर्ने, १३. औद्योगिक तथा लगानी प्रवर्द्धन कोष सञ्चालन कार्यविधि, २०८१ स्वीकृत गर्ने, १४. राष्ट्रिय शहरी नीति, २०८१ स्वीकृत गर्ने। "
    },
    {
        "title": "रविसहित ५१ जनाविरूद्ध मुद्दा चलाउन रायसहित प्रहरीले बुझायो प्रतिवेदन",
        "link": "https://www.setopati.com/politics/346142",
        "content": "कास्कीको सूर्यदर्शन सहकारीको बचत रकम अपचलनमा प्रहरीले रवि लामिछानेसहित ५१ जनामाथि मुद्दा चलाउन रायसहित सरकारी वकिल कार्यालयमा प्रतिवेदन बुझाएको छ। सोमबार जिल्ला प्रहरी कार्यालय कास्कीले सरकारी वकिलको कार्यालयमा प्रतिवेदन बुझाएको डिएसपी बसन्त शर्माले जानकारी दिए। उनका अनुसार सहकारी बचत रकम अपचलन, संगठित अपराध र सम्पत्ति शुद्धीकरणमा मुद्दा चलाउन प्रहरीले राय दिएको छ। हाल प्रहरी हिरासतमा रहेका राष्ट्रिय स्वतन्त्र पार्टीका सभापति रवि लामिछाने, पूर्व डिआइजी छविलाल जोशी, रामप्रसाद खनाल, लिला पछाईसहित ५१ जनामाथि मुद्दा चलाउन प्रहरीले राय दिएको हो। ‘पक्राउ परेकादेखि पक्राउ गर्न बाँकी रहेका सबै गरी ५१ जनालाई प्रतिवादी बनाएर हामीले प्रतिवेदन बुझाएका छौं,’ उनले भने।  यीमध्ये कतिपयविरूद्ध पहिल्यै अदालतमा मुद्दा गएर धरौटी वा कारागारमा रहेको अवस्था छ भने धेरैजसो फरार छन्। यस्तै प्रहरीले एक अर्ब ५१ करोड हाराहारीमा बिगो रकमको दाबी गरेको पनि डिएसपी शर्माले बताए। प्रहरीले प्रतिवेदन बुझाएसँगै अब केही दिनमै सरकारी वकिलको कार्यालय कास्कीले जिल्ला अदालत कास्कीमा मुद्दा दर्ता गर्नुपर्नेछ। भ्याएसम्म मंगलबार नै अदालतमा मुद्दा दर्ता गर्नेगरी सरकारी वकिलको कार्यालयले काम गरिरहेको छ। नभ्याएको अवस्थामा भने सरकारी वकिलले थप हिरासतमा राख्न म्याद माग्ने तयारी गरिरहेको हो। म्याद नै मागेको अवस्थामा पनि धेरै दिनसम्म मुद्दा दर्ता नगरी राख्न भने मिल्दैन।  गत वर्ष माघ २२ गते दिएको पूरक जाहेरीका आधारमा प्रहरीले उनीहरूविरूद्ध अनुसन्धान गरेको हो। प्रहरीले असोज ६ गते पूर्वडिआइजी छविलाल जोशीलाई पक्राउ गरेको थियो भने असोज ९ गते लिला पछाई समातिएका थिए। रवि लामिछानेलाई कात्तिक २ गते काठमाडौंस्थित पार्टी कार्यालयबाट पक्राउ गरी पोखरा लगिएको थियो। त्यस्तै, रामप्रसाद खनाललाई कात्तिक ९ गते पक्राउ गरिएको थियो। लामिछानेसहित चारै जनाविरूद्ध चितवन, रूपन्देही, पर्सा र काठमाडौंमा पनि अनुसन्धान जारी छ। चितवनमा सहारा सहकारी, रूपन्देहीको सुप्रिम सहकारी, पर्साको सानो पाइला र काठमाडौंको स्वर्णलक्ष्मी सहकारीको बचत अपचलनमा उनीहरूविरूद्ध अनुसन्धान भइरहेको थियो। यी सहकारीबाट गोर्खा मिडिया प्रालि र नेचर्स हर्ब्स लगायतमा ऋण गएको र ती रकम अपचलन भएको प्रहरी अनुसन्धानबाट देखिएको छ। सहकारी ठगीबारे संसदीय विशेष छानबिन समितिले लामिछानेसहित विभिन्न व्यक्तिहरूमाथि अनुसन्धान गर्न सुझाव दिएको थियो। समितिले भदौ ३१ गते प्रतिनिधि सभा बैठकमा प्रतिवेदन पेस गरेको थियो। मन्त्रिपरिषद बैठकले उक्त प्रतिवेदन कार्यान्वयन गर्ने निर्णय गरेसँगै प्रहरीले अनुसन्धान अघि बढाएको हो। "
    },
    {
        "title": "केपी ओली भारतलाई देखाइदिने मनसायले हारगुहार गरेर चीन जानुभएको होः पुन  ",
        "link": "https://www.setopati.com/politics/346151",
        "content": "नेकपा माओवादी केन्द्रका उपमहासचिव वर्षमान पुन 'अनन्त' ले चार महिनासम्म भारत जाने प्रयास सफल नभएपछि प्रधानमन्त्री केपी ओली चीन भ्रमणमा गएको बताएका छन्।  माओवादी केन्द्र जलजला गाउँपालिका, पर्वतको तेस्रो अधिवेशन उद्घाटन गर्दै पुनले  भारत र चीन दुवैसँग सन्तुलित सम्बन्ध कायम गरेर उनीहरूको आर्थिक विकासबाट नेपालले आर्थिक लाभ लिन सक्ने उल्लेख गरे।   प्रधानमन्त्री चीन भ्रमणमा गएको विषयमा नभई पहिला भारत जाने प्रयास असफल भएपछि उसलाई देखाइदिने मनसाय बोकेर चीन गएकामा आफूहरूले आपत्ति जनाएको पुनको भनाइ थियो। पूर्ववर्ती पुष्पकमल दाहाल सरकारले सन्तुलित परराष्ट्र नीति अपनाएर चीनसँग ठूला विकास परियोजनामा सहयोग लिएको र भारतमा १० हजार मेगावाट विद्युत निर्यातसम्बन्धी समझदारी गरेको स्मरण पुनले गरे। तर, वर्तमान सरकारले छिमेकीहरूका बीचमा असन्तुलित सम्बन्ध राख्न खोजेकाले आफ्ना अध्यक्ष प्रचण्डले खबरदारी गरेको पुनले उल्लेख गरे।  'विश्वको राजनीति बहुध्रुवीयबाट व्यवस्थातिर गइरहेका बेला मुलुकको कूटनीति सञ्चालन गर्दा कतैतिर नढल्किने गरी परराष्ट्र नीति सञ्चालन गर्नुपर्नेमा वर्तमान सरकारले असन्तुलित नीति अपनाएको छु,' पुनले भने, 'चार महिनासम्म लगातार प्रयास गर्दा पनि भारतले नबोलाएपछि हारगुहार गरेर प्रधानमन्त्री केपी ओली चीन जानुभयो। एकातिर ढल्किन खोज्ने, अनि नपत्याएपछि उसलाई देखाइदिन अर्को छिमेकीतिर ढल्किने तरिकाले हाम्रो राष्ट्रिय स्वाधिनता कमजोर बनाउँछ। चीन र भारतका बीचमा खेलेर होइन, दुवैसँग सहयोग लिने र सन्तुलन कायम गर्न जोड दिइनुपर्छ भन्ने हाम्रो मान्यता हो।'   पुनले ओलीलाई चीनले निम्ता नदिए पनि भारतलाई देखाउने नाममा पटक/पटक अनुनय विनय गरेर बोलाउन लगाएको दाबी गरे।  प्रधानमन्त्री ओलीले गत मंसिर १७ देखि २० गतेसम्म उत्तर छिमेकी चीनको औपचारिक भ्रमण गरेका थिए।  पुनले भ्रष्टाचारी जोगाउन बिचौलियाहरूले कांग्रेस र एमाले मिलाएर वर्तमान सरकार  बनाएको भन्ने आफूहरूको आरोप  घटनाक्रमहरूले पुष्टि गरेको दाबी गरे।  दायाँ/बायाँ आधा दर्जन बढी भ्रष्टाचार र अनियमिततामा मुछिएका मन्त्रीहरूले घेरिएर आफू पनि भ्रष्टाचार नगर्ने र अरूलाई पनि गर्न नदिने भाषण बन्द गर्न प्रधानमन्त्री ओलीलाई आग्रह गरे। अगाडि फर्किएर भ्रष्टाचारीको मुख हेर्दिनँ भन्ने ओलीलाई दायाँ/बायाँ उभिएका आफ्ना मन्त्रीका अनुहार हेर्न उनले सुझाए। ओली र काँग्रेस सभापति शेरबहादुर देउवाको उठबस बिचौलिया र अनियमितता गर्ने स्वार्थ समूहसँग रहेको आरोप उनले लगाए।  "
    },
    {
        "title": "पिएल सिंहको शोकमा कांग्रेसले तीन दिन झन्डा आधा झुकाउने",
        "link": "https://www.setopati.com/politics/346137",
        "content": "नेपाली कांग्रेसले काठमाडौं महानगरपालिकाका पूर्वमेयर पिएल सिंहको शोकमा देशभरका पार्टी कार्यालयहरुमा झन्डा आधा झुकाउने निर्णय गरेको छ। सोमबार बसेको केन्द्रीय कार्यसमितिको आकस्मिक बैठकले सिंहको शोकमा पुस १,२ र ३ गते पार्टी केन्द्रीय कार्यालय, प्रदेश कार्यालय र सबै जिल्ला कार्यालयहरूमा झन्डा आधा झुकाउने निर्णय गरेको कांग्रेस मुख्यसचिव कृष्णप्रसाद पौडेलले जानकारी दिए। कांग्रेसका पूर्व केन्द्रीय सदस्यसमेत रहेका पिएल सिंहको गएराति चाक्सीबारीस्थित निवासमै निधन भएको थियो। केन्द्रीय कार्यसमितिको आकस्मिक बैठकले मंगलबार केन्द्र, प्रदेश र जिल्ला कार्यालयहरू बन्द गर्ने निर्णय पनि गरेको छ। त्यस्तै १३ औं दिनमा सम्बन्धित जिल्ला काठमाडौंमा शोक सभा आयोजना गर्ने निर्णय भएको पनि मुख्यसचिव पौडेलले जानकारी दिए। सिंहले लामो समयदेखि सर्वोच्च नेता गणेशमान सिंहको निकटमा रहेका काम गरेका थिए।  प्रजातन्त्र पुनर्स्थापनापछिको २०४९ को स्थानीय तहको निर्वाचनमा नेपाली कांग्रेसका तर्फबाट उनी काठमाडौं नगरपालिकाको पहिलो नगर प्रमुखमा निर्वाचित भएका थिए। उनकै पहलमा वि.सं. २०५२ मा काठमाडौं नगरपालिकालाई महानगरपालिका घोषणा गरिएको थियो। २०५६ मा कांग्रेस केन्द्रीय कार्यसमिति सदस्य भएका थिए।   "
    },
    {
        "title": "गणपूरक संख्या नपुगेपछि अर्थ समितिको बैठक स्थगित",
        "link": "https://www.setopati.com/politics/346134",
        "content": "गणपूरक संख्या नपुगेपछि अर्थसमिति बैठक स्थगित भएको छ। प्रतिनिधि सभा अन्तर्गतको अर्थसमिति बैठकमा १२ जना सांसदको उपस्थितिमा हुनुपर्नेमा ८ जना मात्रै सांसद उपस्थिति भएका थिए। गणपूरक संख्या नपुगी बैठक सञ्चालन गरेको भन्दै नेकपा (माओवादी केन्द्र) की सांसद गंगा कार्कीले विरोध जनाएकी थिइन्।  उनले सत्तापक्षका सांसदहरु नै बैठकमा उपस्थिति नहुनु राम्रो नभएको र कोरम नपुगी बैठक बस्न नमिल्ने भन्दै विरोध जनाएसँगै समिति सभापति सन्तोष चालिसेले बैठक स्थगित गरेका हुन्। (न्युज एजेन्सी नेपाल) "
    },
    {
        "title": "पुस १ लाई किन भनिन्छ कालो दिन?",
        "link": "https://www.setopati.com/politics/346108",
        "content": "प्रथम जननिर्वाचित सरकारलाई तत्कालीन शाही नेपाली सेनाको शक्तिको भरमा अपदस्थ गरिएकाले पुस १ लाई कालो दिनका रूपमा सम्झना समेत गरिन्छ। विसं २०१७ पुस १ गते प्रथम निर्वाचित प्रधानमन्त्री बिपी कोइराला लगायतका नेतालाई सेनाको बलमा बन्दी बनाइ तत्कालीन राजा महेन्द्रले पञ्चायती शासन व्यवस्थाको सुरुवात गरेका थिए। नेपाल तरुण दलको कार्यक्रममा सहभागी भइरहेका तत्कालीन प्रधानमन्त्री बिपी लगायतका नेतालाई त्यहीँबाट गिरफ्तार गरी तीन महिना सिंहदरबार र त्यसपछि सुन्दरीजलमा बन्दी बनाइएको थियो। सुन्दरीजलस्थित नेपाली सेनाको आर्सनलका हाकिमको आवासमा पर्खालले घेरी बिपी लगायतका नेतालाई बन्दी बनाइएको थियो। यही जेलपछि सुन्दरीजल बन्दी गृहका नामले चिनियो। सोही जेलमा बसेर बिपीले ‘श्वेतभैरवी’ कथासङ्ग्रह, ‘मोदीआइन’, ‘बाबु, आमा र छोरा’, ‘सुम्निमा’, ‘तीन घुम्ती’, ‘हिटलर र यहुदी’ लगायत उपन्यास रचना गरेका थिए। पुस १ गतेको घटनापछि बिपीसँगै तत्कालीन सभामुख कृष्णप्रसाद भट्टराई, मन्त्री एवं पार्टी नेताहरु गणेशमान सिंह, सूर्यप्रसाद उपाध्याय, दिवानसिंह राई, रामनारायण मिश्र, योगेन्द्रमान शेरचन लगायतलाई सुन्दरीजल बन्दीगृहमा थुनिएको थियो। विसं २०६१ भदौ २४ गते बन्दी गृहलाई बिपी संग्रहालयका रुपमा घोषणा गरी सञ्चालनमा ल्याइएको छ। आजको दिन तरुण दललगायतले प्रजातन्त्रमाथि प्रहार भएको दिनका रुपमा कालो दिवसका रुपमा मनाउँदै आएका छन्। "
    },
    {
        "title": "रहेनन् काठमाडौंका पूर्वमेयर पिएल सिंह",
        "link": "https://www.setopati.com/politics/346104",
        "content": "काठमाडौं महानगरपालिकाका पूर्वमेयर पिएल सिंहको निधन भएको छ।  सोमबार बिहान १ बजे चाक्सीबारीस्थित निजी निवासमा उनको निधन भएको हो। ८५ वर्षीय सिंह लामो समयदेखि अस्वस्थ थिए। गतवर्ष मात्रै उनो पेटको शल्यक्रिया गरिएको थियो।  उनी बहुदलपछि तत्कालीन काठमाडौं नगरपालिकाको पहिलो मेयर थिए। उनैले काठमाडौंलाई महानगर बनाउन भूमिका समेत खेलेका थिए।  उनको निधनमा काठमाडौं महानगरले सोमबार सार्वजनिक विदा दिएको छ।  उनको पार्थिव शरीर श्रद्धाञ्जलीका लागि आज बिहान ११ बजेसम्म निवास चक्सिबारीमा राखिने र त्यसपछि कांग्रेस केन्द्रीय कार्यालयमा दुई घन्टासम्म राखिने बताइएको छ। उहाँको आजै अन्त्येष्टि गरिने बताइएको छ। "
    },
    {
        "title": "सरकार र मन्त्री परिवर्तन हुन्छ भनेर अस्थिरताको सन्देश दिन खोजेको देखिन्छ: गृहमन्त्री लेखक (भिडिओ)",
        "link": "https://www.setopati.com/politics/346075",
        "content": "गृहमन्त्रीसमेत रहेका नेपाली कांग्रेसका केन्द्रीय सदस्य रमेश लेखकले अहिले सरकार र मन्त्री परिवर्तन नहुने बताएका छन्। आफू जिल्ला-जिल्लामा जाँदा सरकारलाई लिएर पत्रकारहरूले प्रश्न सोध्ने गरेको उल्लेख गर्दै गृहमन्त्री लेखकले सहमतिअनुसार अहिलेको सरकार २०८४ सालसम्मै रहने बताए। ‘यो सरकार परिवर्तन हुने र फेरि अर्को सरकार बन्ने भन्ने खालका जति पनि हल्ला छन् त्यसको अर्थ छैन,’ चितवनमा आइतबार पत्रकारहरूसँग कुराकानी गर्दै गृहमन्त्री लेखकले भने, ‘यो सरकार र मन्त्रीहरू परिवर्तन हुने भन्ने अस्थिरताको सन्देश दिन खोजेको जस्तो देखिन्छ।’ कांग्रेस र एमाले असार १७ मा भएको ७ बुँदे सहमतिअनुसार नै अघि बढेको र गठबन्धनमा कुनै पनि समस्याहरू नआएको उनको भनाइ छ। भिडिओ:  "
    },
    {
        "title": "सबै दलको सहमतिमा संविधान संशोधन हुन्छ: गृहमन्त्री लेखक",
        "link": "https://www.setopati.com/politics/346072",
        "content": "गृहमन्त्री रमेश लेखकले संविधान संशोधन सबै दलहरूको सहमतिमा हुने बताएका छन्। चितवनमा आइतबार भएको पत्रकार सम्मेलनमा उनले सङ्घीय लोकतान्त्रिक शासन व्यवस्था र समावेशीतालाई बलियो बनाउन संविधान संशोधन गर्न लागेको बताए। ‘संविधान संशोधनको विषयमा प्रारम्भिक छलफल सुरू भएको छ। संशोधन दुईवटा दलले मात्रै गर्ने होइन,’ उनले भने। संविधानको अभ्यासको विषयमा समीक्षा, संविधानको अभ्यास गर्ने क्रममा देखिएका सबल पक्ष र दुर्वल पक्षलाई हेरेर सबै राजनीतिक पक्षसँग वार्ता छलफल गरेर सबैको सहमतिका साथ संविधान संशोधन गर्ने उनले बताए। ‘संविधान संशोधनका लागि कसै न कसैले त पहल गर्नु पर्‍यो। प्रारम्भिक छलफल भएको छ। सबै दललाई समेटेर संविधान संशोधन गर्छौं,’ उनले भने। सरकारको स्थायित्वनै कमजोर भएको अवस्थामा स्थिर सरकार गठन, भ्रष्टाचार नियन्त्रण, सुशासन, आर्थिक गतिविधिलाई अघि बढाउने, मुलुकको अर्थतन्त्र लयमा ल्याउन, विकास निर्माणलाई गति दिन नेपाली कांग्रेस र नेकपा (एमाले) मिलेर सरकार बनेको पनि उनको भनाइ थियो।  "
    },
    {
        "title": "गृहमन्त्री लेखकको प्रश्न- कानुनबमोजिम रविमाथि अनुसन्धान हुँदा कसरी प्रतिशोधपूर्ण भयो? (भिडिओ)",
        "link": "https://www.setopati.com/politics/346049",
        "content": "गृहमन्त्री रमेश लेखकले कानुनबमोजिम रवि लामिछानेमाथि अनुसन्धान भइरहेको बताएका छन्। आइतबार प्रेस युनियनले आयोजना गरेको पत्रकार सम्मेलनमा बोल्दै उनले अनुसन्धान गर्न अदालतबाट म्याद लिइएको र अदालतले पनि कानुनबमोजिम नै म्याद दिएको बताए। अदालतले नै दिएको म्यादभित्र अनुसन्धान भएको छ भने अनुसन्धान कसरी गैरकानुनी भयो भन्ने प्रश्न पनि उनले गरेका छन्। ‘उहाँकामाथि जुन छानबिन भइरहेको छ त्यो कुनै स्वेच्छाचारी ढंगले, गैरकानुनी ढंगले भइराखेको त छैन, अनुसन्धान कानुन बमोजिम भइरहेको छ,’ चितवनमा आइतबार पत्रकारहरूसँग कुराकानी गर्दै उनले भने, ‘अदालतबाट लिएको म्यादभित्रै अनुसन्धान गरिएको छ भने कसरी प्रतिशोधपूर्ण र गैरकानुनी भयो?’ सहकारी ठगी र संगठित अपराध कसुरमा गत कात्तिक २ गते प्रहरीले लामिछानेलाई पक्राउ गरेको थियो।  भिडिओ:  "
    },
    {
        "title": "नर्सिङ संघमा एमाले-माओवादीनिकट गठबन्धनको प्यानलै विजयी",
        "link": "https://www.setopati.com/politics/346036",
        "content": "नेपाल नर्सिङ संघमा सत्तारूढ दल नेकपा (एमाले) र प्रमुख प्रतिपक्षी दल नेकपा (माओवादी केन्द्र)निकट गठबन्धनको प्यानलै विजयी भएको छ। संघको शुक्रबार भएको एमाले  र माओवादीनिकटको गठबन्धनले चन्द्रकला शर्माको नेतृत्वमा प्यानल घोषणा गरिएको थियो। यस्तै सत्तारूढ नेपाली कांग्रेस र प्रतिपक्षी नेकपा (एकीकृत समाजवादी) निकटबीच पनि गठबन्धन भएको थियो। उक्त गठबन्धनबाट एकीकृत समाजवादीनिकट गंगाकुमारी थापा नेतृत्वमा प्यानल घोषणा गरिएको थियो।   एमाले र माओवादी निकटले गठबन्धन गरेपछि एमाले निकट बसन्ती थापाले बागी उम्मेदवार दिएकी थिइन्। निर्वाचन परिणामअनुसार एमाले-माओवादी निकट गठबन्धनबाट शर्मा नेतृत्वको संयुक्त प्रगतिशील समूहको प्यानलै विजयी भएको हो। शर्माले दुई हजार १५० मत प्राप्त गर्दा प्रतिस्पर्धी गङ्गाकुमारी थापाले १ हजार ३७० र बसन्ती थापाले २८२ मत प्राप्त गरिन्। वरिष्ठ उपाध्यक्षमा रमेश सुब्बा दुई हजार ६० मत ल्याएर विजयी हुँदा प्रतिस्पर्धी कल्पना श्रेष्ठ जोशीले एक हजार ५९७ मत प्राप्त गरिन्। यसैगरी, उपाध्यक्षमा बबिता घिमिरे २ हजार ११ मत ल्याएर विजयी हुँदा प्रतिस्पर्धी मनिषा कोइरालाले १ हजार ५७० मत प्राप्त गरिन्। महासचिवमा डा. देवकाकुमारी आचार्य एक हजार ७३३ मतसहित विजयी भइन् भने प्रतिस्पर्धी मीनाकुमारी कार्कीले एक हजार ३४७ र जानकी धामीले ६२२ मत प्राप्त गरिन्। सचिवमा दुई हजार ९० मत प्राप्त गरी बेली पौडेल निर्वाचित हुँदा प्रतिस्पर्धी जया मिश्राले एक हजार ५७३ मत प्राप्त गरिन्। कोषाध्यक्षमा तुलसादेवी अधिकारी दुई हजार १८८ मत ल्याएर विजयी भइन् भने प्रतिस्पर्धी रमादेवी पहारी (ज्ञवाली)ले एक हजार ४८२ मत ल्याइन्। यसैगरी, खुल्ला सदस्यमा मेनुका पोखरेल विजयी भइन् । आदिवासी/जनजातितर्फ कला बस्याल गुरुङ र हरिप्रसाद कोजु, दलिततर्फ कोपिला विश्वकर्मा, मधेशी/मुस्लिमतर्फ पासपति जैसवाल र सवेनाज बेगम, अनमीतर्फ जानुका मोक्तान र शान्तिकुमारी विश्वकर्मा विजयी भइन्। नेपाल नर्सिङ परिषद सदस्यतर्फ राजदेवी अधिकारी घिमिरे, सुमिता पाठक र राधादेवी आचार्य विजयी भए। "
    },
    {
        "title": "रोजगारी सिर्जना गर्ने शिक्षा दिनतर्फ लागेका छौं: प्रधानमन्त्री ओली",
        "link": "https://www.setopati.com/politics/346019",
        "content": "प्रधानमन्त्री केपी शर्मा ओलीले शिक्षाका माध्यमबाट मुलुक आत्मनिर्भरतातर्फ अगाडि बढ्ने बताएका छन्। शनिबार धुलिखेलस्थित काठमाडौं विश्वविद्यालय (केयू)को ३०औँ दीक्षान्त समारोह (पहिलो चरण)लाई सम्बोधन गर्दै रोजगारी सिर्जना गर्ने आत्मनिर्भरतामा आधारित शिक्षा दिने ढंगले सरकार अघि बढ्ने बताएका हुन्। ‘अब जब दिने शिक्षा दिने हैन। जब सिर्जना गर्ने खालको शिक्षा, आत्मनिर्भर ढंगले जब दिने शिक्षातर्फ अघि बढ्का छौं, यसका निम्ति केयूलगायतका विश्वविद्यालय नमूनाका रूपमा अघि बढिरहेका छन्,’ केयूका कुलपतिसमेत रहेका उनले भने। उनले विद्यार्थीलाई पढाईसँगै रोजागरीमा जोड्दै आत्मनिर्भर बनाउन देशका नमूना विश्वविद्यालयसँग सहकार्य र समन्वय गर्दै जाने उल्लेख गरे। प्रधानमन्त्री ओलीले प्रमाणपत्रले मात्रै दक्ष पनि नहुने भएकाले कस्तो नागरिक हो भन्ने विषय चरित्र र नैतिकताले प्रष्ट्याउने बताए। ‘सर्टिफकेट रोजगारीको एउटा आधार हो, दक्ष नागरिक हुन आचरण, व्यवहार, म्यानर र बोलीचालीले निर्धारण गर्छ,’ उनले भने।  प्रधानमन्त्री ओलीले सीप र उत्तरदायित्वबाट विद्यार्थीले देश र नागरिकको पहिचान कायम राख्नुपर्ने बताए। ‘विद्यार्थीको आचारण, नैतिकता र सोँच सकारात्मक हुनुपर्छ,’ उनले भने, ‘विद्यार्थी मृदुभाषी, नम्र, मानवतावादी, शान्तिप्रिय र म्यानरतावादी हुनुपर्छ, सफलताका लागि अझ परिस्कृति म्यानर मिसाउनुपर्छ।’ "
    },
    {
        "title": "काठमाडौं महानगरले दियो १० स्रष्टालाई जनही साढे एक लाख रुपैयाँको पुरस्कार",
        "link": "https://www.setopati.com/politics/346015",
        "content": "काठमाडौं‌ महानगरपालिकाले ३०औं वार्षिकोत्सवको अवसरमा १० जना स्रष्टालाई जनही एक लाख ५० हजार रुपैयाँसहित सम्मान गरेको छ। शनिबार काठमाडौंमा आयोजित कार्यक्रममा उपराष्ट्रपति रामसहायप्रसाद यादव, महानगर प्रमुख बालेन्द्र शाह, उपप्रमुख सुनीता डंगोल लगायतको सहभागितामा चित्रकार किरण मानन्धरसहित १० जनालाई नगतसहित सम्मान गरिएको हो। लोकगायन क्षेत्रबाट कुमार बस्नेत, चित्रकला क्षेत्रबाट किरण मानन्धर, स्वास्थ्य क्षेत्रबाट डा. अरुण सायमि, राजनीति र समाज सेवातर्फबाट कामपाका पूर्वप्रमुख पिएल सिंह, कलाकारिताअन्तर्गत चलचित्र क्षेत्रबाट नरेन्द्र कंसाकार, साहित्य क्षेत्रबाट मल्ल के. सुन्दरलाई सम्मान गरिएको हो।\n    \nखेलतर्फ तेक्वान्दोका संगिना वैद्य, भलिबलका प्रतिभा माली र क्रिकेटका ज्ञानेन्द्र मल्ललाई सम्मान गरेको हो। उनीहरूलाई जनही एक लाख ५० हजार रुपैयाँसहित पुरस्कार प्रदान गरिएको हो। समारोहमा कामपाका ३२ वटै वडाले आ–आफ्नो सांस्कृतिक झाँकी, महानगर प्रहरी बलको कवाज, खेलका साथै कामपाले सहरी सेवा तथा सुविधा वितरण र सहरी व्यवस्थापनका लागि प्रयोग गरिने साधन र उपकरणको प्रदर्शन गरेको थियो। दमकल, एम्बुलेन्स, सडक सफा गर्ने ब्रुमर, फोहर संकलन गर्ने सवारीलगायत उपकरण प्रदर्शन गरिएको थियो।  आज बिहान १० बजेदेखि टुँडिखेल मैदानमा मौलिक खाना, पेयपदार्थ र ‘एक वडा एक नमूना उत्पादन’अन्तर्गत उत्पादित वस्तु तथा सामग्रीको प्रदर्शनी सुरू गरिएको कामपाले जनाएको छ। आजै यहाँ सांगीतिक कार्यक्रम आयोजना हुनेछ। उक्त कार्यक्रममा बाबुकृष्ण परियार, इन्द्रकला राई, उर्गेन दोङ्, सुगम पोखरेल एण्ड द बाजागाजा, केहर लिम्बू एण्ड जोय ब्याण्ड, महेस काफ्ले, अस्मिता अधिकारी, कुमा सागर, दीप श्रेष्ठ, ओमविक्रम विष्ट, जेम्स प्रधान, सुजिल कर्माचार्य, सञ्जय श्रेष्ठ, योगेश्वर अमात्य, रचना रिमाल, सुशान्त घिमिरे, सन्दिप विष्ट, चक्र बमलगायत कलाकारले प्रस्तुति दिनेछन्। "
    },
    {
        "title": "पूर्वराजा ज्ञानेन्द्र शाह दाङमा",
        "link": "https://www.setopati.com/politics/346003",
        "content": "पूर्व राजा ज्ञानेन्द्र शाह शनिबार दाङमा आएका छन्। शनिबार उनी आफ्नी श्रीमती कोमल र छोरी प्रेरणासँग तुलसीपुर पुगेका हुन्। तुलसीपुरमा वीरेन्द्र चोकमा रहेको आफ्ना दाजु वीरेन्द्रको शालिकमा माल्यार्पण गरेका छन्। होटेल वेष्टर्न प्यालेसको प्राङगणमा उपस्थित सर्वसाधारणदेखि शुभचिन्तकहरूसँग ज्ञानेन्द्रले भेटघाट गरेका थिए। पूर्वराजा तुलसीपुरमा आउँदा उनका समर्थकहरू भेला भएर नाराबाजी समेत गरेका थिए। शनिबार नै उनीहरू घोराही उपमहानगरपालिका-५ धारापानीस्थित पाण्डबेश्वर महादेव मन्दिरमा पुगेर पुजा गरेका थिए।  केही वर्ष पहिले पाण्डेश्वर मन्दिर परिसरमा विश्वकै अग्लो त्रिशुल स्थापना गरिएको थियो। धारापानी मन्दिरमा पूजा आराधान पछि पूर्वराजा ज्ञानेन्द्र घोराही हुँदै लमही जानेछन्। पूर्वराजा ज्ञानेन्द्र दाङमा आउँदा त्यसको व्यवस्थापन गर्ने जिम्मा पूर्व सांसद गंगा चौधरीले लिएकी थिइन्। उनी जिल्ला सवारी संयोजक तोकिएकी थिइन्।               "
    },
    {
        "title": "दक्षिण कोरियाली राष्ट्रपतिविरूद्ध महाअभियोग प्रस्ताव पारित",
        "link": "https://www.setopati.com/politics/346000",
        "content": "दक्षिण कोरियाको सत्तारूढ पार्टीले समेत मत हालेपछि राष्ट्रपति यून सुक योलविरूद्धको महाअभियोग प्रस्ताव पारित भएको छ। राष्ट्रिय सभामा शनिबार राष्ट्रपति युनविरूद्ध महाअभियोगको प्रस्ताव पेश गरेको गरेको थियो। त्यसमा २०४ मतले महाअभियोगको प्रस्ताव पारित भएको एशोसिएटेड प्रेस (एपी)ले जनाएको छ। विपक्षमा ८५ जनाले मत हालेका थिए। उक्त महाअभियोग प्रस्ताव पारित भएको सूचना संवैधानिक अदालतमा पुर्‍याइएपछि युनको राष्ट्रपतीय अधिकारबाट निलम्बनमा पर्नेछन्।  अदालतले १८० दिनभित्र उनलाई पदबाट हटाउने वा पुनर्स्थापना गर्ने भन्ने फैसला दिनुपर्नेछ। अदालतले उनलाई निकालेको अवस्थामा ६० दिनभित्र अर्को चुनाव गरेर नयाँ राष्ट्रपति चुन्नुपर्ने हुन्छ। महाअभियोग प्रस्ताव दुई तिहाई मतबाट पारित गर्नुपर्छ। ३०० सदस्यीय कोरियाको संसदमा राष्ट्रपति यूनको सत्तारूढ दल पिपल्स पावर पार्टी (पिपिपी) का १०८ सांसद छन् भने विपक्षीका १९० सांसद छन्। दुई तिहाईले महाअभियोग प्रस्ताव पारित हुन पिपिपीकै सांसदहरूले प्रस्तावमा मत हालेपछि पारित भएको हो। गत साता यूनविरूद्ध महाअभियोग प्रस्तावमा मतदान भएको थियो। त्यो बेला पिपिपीका सांसदहरू मतदानमा अनुपस्थित भएपछि राष्ट्रपति यून जोगिएका थिए। सैनिक शासन लगाउने आफ्नो निर्णय न्यायोचित भएको र राष्ट्रपति पदबाट राजीनामा नदिने भन्दै यूनले भाषण गरेका थिए। पिपिपीले उनको भाषणभन्दा केही समयअघि मात्र उनीविरूद्ध महाअभियोग लगाउने प्रस्तावको समर्थन गरेको बताएको सिएनएनले जनाएको छ। पिपिपीले सुरूमा महाअभियोगलाई समर्थन नगरेर बरू यूनलाई राजीनामा दिन लगाउन प्रयास गरेको थियो। तर पार्टी नेतृत्वले यूनलाई मनाउन सकेको थिएन। यूनले डिसेम्बर ३मा सैनिक शासन घोषणा गरेका थिए। संसदले ६ घन्टामै उनको घोषणा उल्ट्याएको थियो। त्यसपछि मुख्य विपक्षी दल डेमोक्र्याटिक पार्टी (डिपिके) र अरू साना गरी ६ दलका सांसदहरूले राष्ट्रपति यूनविरूद्ध महाभियोग प्रस्ताव ल्याएका थिए। सो प्रस्ताव अस्वीकृत भएको थियो। राष्ट्रपति यूनको कार्यालयमा प्रहरीले छापा पनि मारेको थियो। त्यसअघि कानुन मन्त्रालयले उनलाई विदेश जानबाट रोक लगाएको थियो। उच्चस्तरीय व्यक्तित्वहरूमाथि छानबिन गर्न बनेको भ्रष्टाचार अनुसन्धान कार्यालयले उनलाई विदेश जानबाट रोक लगाउन अनुमति माग गरेको थियो। त्यसपछि कानुन मन्त्रालयले स्वीकृति दिएको थियो। त्यस्तै कोरियाका विभिन्न निकायहरूले यूनमाथि छानबिन अघि बढाएका छन्। अनुसन्धान सुरू भएसँगै पूर्वरक्षामन्त्री किम योङ-ह्युन पक्राउ परिसकेका छन्। प्रहरीको राष्ट्रिय अनुसन्धान कार्यालयबाट पनि १५० जनाको टोली बनाएर अनुसन्धान अघि बढाइएको छ। राष्ट्रपति पदमै रहँदा अनुसन्धानमा हुनेमा यून दक्षिण कोरियाका पहिलो व्यक्ति बनेका छन्। यो पनि: कसरी सैनिक शासन लगाउने निर्णयमा पुगे दक्षिण कोरियाका राष्ट्रपति? "
    },
    {
        "title": "कर्मचारीले तलब र राजनीतिकर्मीले भोटका लागि काम गर्ने सोच बदल्नुपर्छ: नैनसिंह महर  ",
        "link": "https://www.setopati.com/politics/345962",
        "content": "नेपाली कांग्रेसका केन्द्रीय सदस्य नैनसिंह महरले निजामती कर्मचारी र राजनीतिकर्मीले आफ्नो भूमिका र जिम्मेवारीप्रति इमान्दार हुनुपर्ने बताएका छन्। नेपाल निजामती कर्मचारी युनियन, विभागीय कार्यसमिति सर्वोच्च अदालतको नवौं अधिवेशनमा बोल्दै महरले सबै आ-आफ्नो जिम्मेवारी पूरा गर्नुपर्नेमा जाेड दिएका हुन्। ‘देश विकास र समाज सेवाका लागि हाम्रा सबैले आ-आफ्नो जिम्मेवारीलाई इमान्दारीपूर्वक लिन आवश्यक छ। कर्मचारीहरूले मात्र तलब पाउने उद्देश्य राखेर काम गर्ने र राजनीतिकर्मीहरूले भोट मात्र खोज्ने सोचाइले देशलाई अगाडि बढाउन सक्दैन,’ उनले भने। महरले राजनीतिक नेतृत्व र निजामती कर्मचारीबीचको सहकार्यले मात्र सुशासन र विकास सम्भव हुने बताए। ‘राजनीतिकर्मीहरूले नीति निर्माणमा आफ्नो ध्यान केन्द्रित गर्नुपर्छ र कर्मचारीहरूले ती नीतिहरूलाई प्रभावकारी ढंगले कार्यान्वयन गर्नुपर्छ। त्यसैमा मात्र देश र जनताले समृद्धिको अनुभूति गर्न सक्छन्,’ उनले भने। साथै महरले निजामती ऐन सबैको साझा विषय भएकाले सबैको हल्लाह र सहकार्यमार्फत् थप समृद्द बनाउनुपर्ने कुरामा समेत जोड दिए।  "
    },
    {
        "title": "वामदेवले मागे प्रधानमन्त्री र अध्यक्षबाट राजीनामा, ओलीले के दिए जबाफ?",
        "link": "https://www.setopati.com/politics/345959",
        "content": "प्रधानमन्त्री केपी शर्मा ओलीले शुक्रबार वामदेव गौतमसँगको फोनमा भएको कुराकानीबारे सुनाए। एमाले अध्यक्षसमेत रहेका ओली आदिवासी जनजाति महिलाहरूको प्रथम राष्ट्रिय भेलामा सहभागी थिए। सोही मञ्चबाट बोल्दै उनले वामदेव गौतमसँग शुक्रबार नै भएको कुराकानीबारे केही कुरा सुनाएका हुन्। ओलीको मोबाइलमा फोन गरेर गौतमले कुनै एक भिडिओ हेरेका आधारमा प्रधानमन्त्री र एमाले अध्यक्ष पदबाट राजीनामा मागेका थिए। ‘अहिले भर्खर म गाडीमा आउँदै थिएँ, वामदेव गौतमजीले फोन गर्नुभयो। अनि के भन्नु भयो भने मदन भण्डारी कांग्रेसले मारेको हो, मलाई पहिले नै थाहा थियो। तर म चुप लागेँ। अब म बुढो पनि भइसकेँ, जेसुकै भए पनि मलाई केही छैन त्यसकारण म कुरा भन्दैछु भनेर मेरै (ओलीकै) स्वरमा छ, अब केपी ओलीले प्रधानमन्त्रीबाट र पार्टी अध्यक्षबाट पनि राजीनामा गर्नुपर्छ, यस्तो भनेर बस्न पाइन्छ भन्दैऊ तिम्रो ठूलोबालाई भनेर। कुराचाहिँ मसँग गर्दै हुनुहुन्थ्यो तर राजेश (स्वकीय सचिव) ठानेर कुरा गर्दै हुनुहुन्थ्यो,’ प्रधानमन्त्री ओलीले भने। गौतमको नम्बरबाट फोन आएको देखेपछि राजेश बज्राचार्यबाट लिएर आफूले फोन उठाएको पनि ओलीको भनाइ छ। ‘कमरेड के छ हालखबर भनेँ, ठिकै छ भन्नुभयो, कुरा गर्दै गइयो। अन्तिममा त तिम्रो ठूलोबालाई भन्देऊ- प्रधानमन्त्री र अध्यक्षबाट पनि राजीनामा गर्न भनेर। यस्तो अपराध गरेर बस्न पाइन्छ भनेर वामदेवजी एकछिन पड्किनुभयो,’ ओलीले भने, ‘हस् हजुर भनेर भनेँ मैले। के बहस गरिराख्नु, उहाँलाई समेत भ्रम पर्ने गरी कसैले भिडिओ बनाएछ।’ वामदेव र आफू नङ र मासुजस्तै गरी एउटै यात्रामा अघि बढे पनि उनलाई पनि भ्रम हुने गरी कसैले भिडिओ बनाएको र त्यो भिडिओ सुनेर वामदेवले फोन गरेको ओलीको भनाइ थियो। ‘युटुबमा मेरो भनिएको आवाज चिन्नुभयो, म उहाँसँग मोबाइलमा कुरा गरिरहेको छु त्योचाहिँ चिन्नु भएन,’ ओलीले भने, ‘तर त्यो भिडिओ मेरै आवाजमा कसैले बनायो होला, एआईको जमाना छ। कांग्रेस र हाम्रोबीचमा लडाइँ लगाउने हिसाबले।’ प्रधानमन्त्री ओलीले बिहीबार कीर्तिपुरमा त्रिभुवन विश्वविद्यालयको बैठकको प्रसंग पनि निकाले। ‘त्यहाँ मप्रति एउटा प्रश्न पनि लक्षित थिएन, सबैले उपकुलपतिमाथि प्रश्न उठाइरहनुभएको थियो। तर प्रचार के भनेर गर्छ भने भिडिओमा सबै मलाई देखाउँछ, केपी ओलीले गर्दा विश्वविद्यालय ध्वस्त पार्‍यो, सिनेटमा यत्रो आक्रोश भनेर,’ उनले भने। यसपछि उनले हालै झापा गएको बेलाको प्रसंग पनि निकाले। झापा जाँदा प्रधानमन्त्री ओली भागेर सेनाको व्यारेकमा गएर ज्यान जोगायो भनेर खबर फैलाइएको पनि उनको भनाइ थियो। ‘कहाँको कार्यक्रमबाट भागेर कहाँको ब्यारेकमा गएछु? यस्ता कुप्रचार गर्ने छन्,’ ओलीले भने, ‘वामदेवजीले पनि फोन गर्नुभयो, यस्तो बोलेर प्रधानमन्त्री र अध्यक्षमा बस्ने भनेर। उहाँलाई पनि भ्रम पर्‍यो।’  देशमा जुन दिन माओवादी पलायो त्यही दिनदेखि जाली, फटाहा झुट र बेमान तथा कुप्रचारको काम भएको प्रधानमन्त्री ओलीको आरोप छ। ‘यो माओवादी देशमा जुन दिन पलायो, त्यहाँबाट जाली, फटाहा, झुट, बेइमान, मानिसहरूलाई दु:ख दिने, कुप्रचार गर्ने यो सबै काम माओवादीको नेतृत्वमा भयो,’ प्रधानमन्त्री ओलीले भने, ‘नराम्रा कामहरू जति प्रचण्ड महोदयको नेतृत्वमा भइरहेको छ, उहाँहरूको गिरोह एमाले र मेराविरूद्ध सक्रिय छ।’ झुटलाई पराजित गरेर अघि बढ्ने पनि उनले बताए। "
    },
    {
        "title": "राष्ट्रपति पौडेलले नियुक्त गरे पाँच देशमा राजदूत",
        "link": "https://www.setopati.com/politics/345936",
        "content": "राष्ट्रपति रामचन्द्र पौडेलले मन्त्रिपरिषदको सिफारिसमा पाँच देशमा राजदूत नियुक्त गरेका छन्। राष्ट्रपति कार्यालयकी प्रवक्ता शैलजा रेग्मी भट्टराईले शुक्रबार जारी गरेको विज्ञप्तिअनुसार राष्ट्रपति पौडेलले पोर्चुगल, स्पेन, दक्षिण अफ्रिका, बेल्जियम र कोरियामा राजदूत नियुक्त गरेका हुन्। पोर्चुगलमा प्रकाशमणि पौडेल, स्पेनमा सनिल नेपाल, दक्षिण अफ्रिकामा कपिलमान श्रेष्ठ, बेल्जियममा सेवा लम्साल र कोरियामा शिवमाया तुम्बाहाङफेलाई राजदूत नियुक्त गरेका हुन्।"
    },
    {
        "title": "बौद्ध धर्म नेपाल-चीन सम्बन्ध चम्किलो धागो होः प्रधानमन्त्री",
        "link": "https://www.setopati.com/politics/345931",
        "content": "प्रधानमन्त्री केपी शर्मा ओलीले नेपाल र चीनबीचका सम्बन्धमा बौद्ध धर्म एक चम्किलो धागोका रुपमा रहेको बताएका छन्। नवौं नानहाई बौद्ध सम्मेलनको काठमाडौं फोरमलाई शुक्रबार सम्बोधन गर्दै प्रधानमन्त्री ओलीले उक्त धागोले हाम्रा दुई राष्ट्रहरूको आध्यात्मिक संस्कृतिलाई बुन्ने र सद्भाव र समझदारीको दिगो बन्धनलाई बढावा दिने बताएका हुन्।  'नेपाल चीन केवल सीमाभन्दा बढी धेरै विषय आदान प्रदान गर्छन् । हामी हाम्रो इतिहासको अविष्मरणीय कालखण्ड, हाम्रा पहाडहरूको भव्य आलिंगन, हाम्रा नदीहरूको जीवनदायी प्रवाह र हाम्रा संस्कृतिहरूको गहिरो र समृद्धिको बन्धनमा बाँधिएका छौं,'  प्रधानमन्त्री ओलीले भने। नेपाल र चीनबीच इतिहासदेखि नै असल मित्रता रही आएको पनि प्रधानमन्त्री ओलीले बताए।  'यो सम्मेलनले मित्रतालाई गहिरो बनाउनेछ, आपसी सिकाइलाई प्रसारित गर्नेछ र नेपाल, चीन र त्यसभन्दा बाहिरका बौद्ध समुदायहरूबीच शान्ति, करुणा र सहयोगका शाश्वत मूल्यहरूको वकालत गर्नेछ भन्ने मैले विश्वाश लिएको छु,' प्रधानमन्त्री ओलीले भने।  चीनमा नेपाली शैलीका बौद्ध मन्दिरहरूका वास्तुशील्प चमत्कारहरू र लुम्बिनीमा झोङ हुआ चिनियाँ बौद्ध मठको भव्यताले यो दिगो सम्बन्धको लागि शाश्वत स्मारकहरूको रूपमा खडा रहेको पनि उनले बताए।  नेपालमा बौद्ध अध्ययनका लागि समर्पित ज्ञानको एक प्रकाशस्तम्भ, लुम्बिनी बौद्ध विश्वविद्यालय र चीनको नानहाई बौद्ध एकेडेमी बीचको सहयोगात्मक संलग्नताले साझेदारी र साझा आकांक्षाको भावनालाई उदाहरण दिएको प्रधानमन्त्री ओलीले जनाउनुभयो । "
    },
    {
        "title": "नर्सिङ संघमा एमाले-माओवादी र कांग्रेस-एकीकृत समाजवादी निकटबीच गठबन्धन, मतदान जारी",
        "link": "https://www.setopati.com/politics/345922",
        "content": "नेपाल नर्सिङ संघको निर्वाचन शुक्रबार भइरहेको छ। २० औं कार्यसमिति र नर्सिङ परिषद सदस्यको निर्वाचन भएको हो। बिहान ७ बजेदेखि अपराह्न ५ बजेसम्म मतदान गर्न पाइनेछ। निर्वाचनमा नेपाल नर्सिङ संघका साधारण सदस्य र आजीवन सदस्यले मात्र मतदान गर्न पाउनेछन्। नर्सिङ संघमा पनि पार्टी निकटहरूले गठबन्धन गरी उम्मेदवारी दिएका छन्। सत्तारूढ नेकपा (एमाले) र प्रमुख प्रतिपक्षी माओवादीनिकटबीच यहाँ गठबन्धन भएको छ। गठबन्धनबाट अध्यक्षमा साझा उम्मेदवार छिन्- चन्द्रकला शर्मा। यस्तै सत्तारूढ नेपाली कांग्रेस र प्रतिपक्षी नेकपा (एकीकृत समाजवादी) निकटबीच पनि गठबन्धन भएको छ। गठबन्धनबाट साझा उम्मेदवार छिन्- एकीकृत समाजवादीनिकट गंगाकुमारी थापा। यस्तै एमालेनिकट रहेकी बसन्ती थापा पनि अध्यक्षको उम्मेदवार छिन्। उनले बागी उम्मेदवारी दिएकी हुन्। नर्सिङ संघको मतदानका लागि देशभर २० वटा मतदान केन्द्र तोकिएको निर्वाचन समितिकी प्रमुख आयुक्त लक्ष्मी राईले जारी गरेको विज्ञप्तिमा उल्लेख छ। कांग्रेसले नर्सिङ संघमा समन्वय गर्ने जिम्मेवारी केन्द्रीय सदस्य नैनसिंह महरलाई दिएको थियो भने एमालेबाट कृष्णगोपाल श्रेष्ठले जिम्मेवारी पाएका थिए। उनीहरूले एमाले-माओवादीबीच गठबन्धन भत्काएर एमाले-कांग्रेसबीच गठबन्धन गर्ने प्रयास गए राति अबेरसम्म गरे पनि सहमति हुन सकेको थिएन। एमालेनिकटहरू गठबन्धन भत्काउन इच्छुक नदेखिएको कांग्रेसनिकट स्रोतको दाबी छ। "
    },
    {
        "title": "श्रीलंकाको राजदूत सिफारिस भएका नेपालीविरूद्ध उजुरी आह्वान",
        "link": "https://www.setopati.com/politics/345919",
        "content": "संघीय संसद् सचिवालयले प्रजातान्त्रिक समाजवादी गणतन्त्र श्रीलंकाका लागि आवासीय नेपाली राजदूतमा सिफारिस  भएका पूर्णबहादुर नेपालीको संसदीय सुनुवाइ प्रक्रिया प्रारम्भ गरेको छ। संसदीय सुनुवाइ समितिले शुक्रबार सूचना जारी गरेर उनीविरूद्ध उजुरी आह्वान गरेको हो।  समितिले राजदूत नियुक्तिका लागि सिफारिस भएका नेपालीलाई उक्त पदमा नियुक्ति गर्न उपयुक्त छैन भन्ने कसैलाई लागेमा मर्यादित भाषामा स्पष्ट आधार एवं सबुत प्रमाणसहित उजुरी दिन आह्वान गरेको छ।  उजुरी दिनका लागि समितिले १० दिनको समय तोकेको छ।  समितिले उजुरी वा सूचना समितिको सचिवालय वा जिल्ला प्रशासन कार्यालयमार्फत पठाउन सकिने जनाएको छ। "
    },
    {
        "title": "प्रधानसेनापति सिग्देलले पाए भारतीय सेनाको महारथी दर्जाको चिन्ह",
        "link": "https://www.setopati.com/politics/345907",
        "content": "भारतीय राष्ट्रपति द्रौपदी मुर्मुले नेपालका प्रधान सेनापति अशोकराज सिग्देललाई स्थल सेनाको महारथी दर्जाको दर्ज्यानी चिन्ह प्रदान गरेकी छन्। बिहीबार राष्ट्रपति भवनमा आयोजित एक कार्यक्रममा प्रधान सेनापति सिग्देलले दर्ज्यानी चिन्ह पाएका हुन्। सिग्देल अहिले भारतको औपचारिक भ्रमणमा छन्। ‘नेपाल-भारतबीचको सांस्कृति, धार्मिक एवं ऐतिहासिक र मित्रवत् सैनिक सम्बन्धको निरन्तरता स्वरूप नेपाली सेनाका प्रधान सेनापतिलाई भारतीय सेनाको मानार्थ महारथी तथा भारतीय स्थल सेनाध्यक्षलाई नेपाली सेनाको मानार्थ महारथीको दर्जा प्रदान गर्ने विशिष्ट परम्परा रहेको छ,’ नेपाली सेनाले जारी गरेको विज्ञप्तिमा भनिएको छ। बिहीबार नै प्रधान सेनापति सिग्देलले भारतका रक्षामन्त्री राजनाथ सिंहसँग शिष्टाचार भेट गरेका थिए। त्यस्तै उनले थल सेना भवन परिसरमा वृक्षारोपण समेत गरेका थिए। "
    },
    {
        "title": "जिबी राईको पासपोर्ट रोक्का",
        "link": "https://www.setopati.com/politics/345905",
        "content": "विभिन्न सहकारीको बचत रकम अपचलन गरी फरार रहेका जिबी राईको पासपोर्ट रोक्का भएको छ। जिल्ला सरकारी वकिलको कार्यालय कास्कीले गरेको पत्राचारका आधारमा राहदानी विभागले राईको पासपोर्ट रोक्का भएको हो। जिल्ला न्यायाधीवक्ता कमला काफ्लेले राईको पासपोर्ट केही समयअघि नै रोक्का भएको बताइन्। राईको बैंक खाता, मालपोत लगायत विभिन्न स्थानमा पनि कारोबार रोक्का गर्न पत्राचार गरिसकेको उनले बताइन्। यसअघि गत वैशाख ३० गते पनि उनको पासपोर्ट रोक्का वा रद्द गर्न भनेर कास्की प्रहरीले राहदानी विभागमा पत्राचार गरेको थियो। तर त्यतिबेला उनको पासपोर्ट रद्द गर्न नमिल्ने निर्णय गरेको थियो। राहदानी ऐन, २०७६ अनुसार सहकारी ठगी कसुरका लागि राहदनी रद्द गर्ने प्रावधान नभएको हुँदा नमिल्ने निष्कर्ष थियो। जिल्ला अदालत कास्कीले पनि सहकारी ठगीमा मात्रै रोक्का गर्न नमिल्ने भन्दै स्वीकृति दिएको थिएन।पछिल्लो समय सम्पत्ति शुद्धिकरण र संगठित अपराध समेतमा जोडिएपछि राईको पासपोर्ट रोक्का गर्न बाटो खुलेको हो। उक्त ऐनको दफा १२ मा राहदानी जारी नगर्ने वा रोक्का राख्न सकिने अवस्थाबारे खुलाइएको छ। राहदानी, अध्यागमन, भ्रष्टाचार, सम्पत्ति शुद्धिकरण, मानव बेचबिखन, अपहरण, लागु औषध, अवैध हातहतियार कारोबार, संगठित अपराध वा आतंकवाद सम्बन्धी कसुरको अभियोमा अनुसन्धानको सिलसिलामा अनुसन्धान अधिकारीले राहदानी जारी नगर्न वा रोक्का राख्न सकिने भनिएको छ। "
    },
    {
        "title": "दुर्गा प्रसाईंलाई ४० हजार धरौटीमा छाड्न आदेश, तर रिहा नहुने",
        "link": "https://www.setopati.com/politics/345885",
        "content": "जिल्ला अदालत काठमाडौंले मेडिकल व्यवसायी दुर्गा प्रसाईंलाई ४० हजार रुपैयाँमा छाड्न आदेश दिएको छ। जिल्ला न्यायाधीश विष्णुप्रसाद अवस्थीको इजलासले प्रसाईंसँग ४० हजार धरौटी माग गरेको जिल्ला न्यायाधिवक्ता खडिन्द्रराज कटवालले सेतोपाटीलाई जानकारी दिए। नेपाल प्रहरीको साइबर ब्युरोले साइबर अपराध कसुरमा प्रसाईंलाई पक्राउ गरेको थियो भने उनीमाथि मुद्दासमेत दर्ता भएको थियो। प्रसाईंमाथि संगठित अपराध र आपराधिक लाभ लिन नहुने कसुरमा पनि अनुसन्धान भइरहेको छ। जिल्ला अदालत काठमाडौंले धरौटीमा छाडे पनि उनी रिहा हुने छैनन्। नेपाल प्रहरीको केन्द्रीय अनुसन्धान ब्युरो (सिआइबी) ले प्रसाईंमाथि भारतमा मानिस राखेर व्यापारीहरूलाई धम्क्याउँदै रकम माग गरेको अभियोगमा पनि अनुसन्धान गरिरहेको छ। विद्युतीय कारोबार ऐन २०६३ को दफा ४७ अनुसार प्रसाईंमाथि साइबर ब्युरोले अनुसन्धान गरेको थियो। यसमा धरौटीमा छाड्न अदालतले आदेश दिएको हो। प्रसाईं मंसिर ४ गते पक्राउ परेका थिए। "
    },
    {
        "title": "के ट्रम्पको शपथ ग्रहणमा चीनका राष्ट्रपति जालान्?",
        "link": "https://www.setopati.com/politics/345882",
        "content": "अमेरिकी राष्ट्रपति निर्वाचित हुनेबित्तिकै डोनाल्ड ट्रम्पले चिनियाँ समकक्षी सी चिनफिङलाई आफ्नो शपथ ग्रहण समारोहमा निमन्त्रणा गरेको खुलेको छ। चुनाव प्रचारका क्रममा आफू राष्ट्रपति भएपछि सबै चिनियाँ उत्पादनमा ६० प्रतिशत भन्सार लगाउने धम्की दिएका ट्रम्पले सीलाई २०२५ जनवरी २० मा हुने पदभार ग्रहण समारोहमा निमन्त्रणा दिएको भनेर सिबिएस न्युजले धेरै स्रोतहरूलाई उद्धृत गर्दै लेखेको छ। अमेरिकाले राष्ट्रपतिको शपथ ग्रहण समारोहमा विदेशी राष्ट्र वा सरकार प्रमुखलाई निमन्त्रणा दिने गरेको छैन। सन् १८७४ देखि उपलब्ध अभिलेख अनुसार अमेरिकाले राष्ट्रपतिको शपथ ग्रहण समारोहमा विदेशी राष्ट्रप्रमुखलाई बोलाएको छैन भनेर हङकङबाट प्रकाशित हुने साउथ चाइना मर्निङ पोष्टले लेखेको छ। तर ट्रम्पले भने अहिलेको विश्वमा अमेरिकाको सबैभन्दा ठूलो प्रतिद्वन्दी चीनका राष्ट्रप्रमुखलाई निमन्त्रणा दिएका छन्। सन् २०१४ मा पहिलोपटक भारतका प्रधानमन्त्री निर्वाचित हुँदा नरेन्द्र मोदीले पनि भारतको चीर प्रतिद्वन्द्वी पाकिस्तानका तत्कालीन प्रधानमन्त्री नवाज शरिफलाई आफ्नो शपथ ग्रहण समारोहमा निमन्त्रणा दिएका थिए। ‘नेवरहुड फर्स्ट’ नीति घोषणा गरेका मोदीको सो सपथ ग्रहण समारोहमा नेपालका तत्कालीन प्रधानमन्त्री सुशील कोइराला पनि उपस्थित थिए। आफ्नो पहिलो कार्यकालमा चीनसँग व्यापार युद्ध सुरू गरेका र त्यसलाई निरन्तरता दिँदै दोस्रो कार्यकालमा सबै चिनियाँ उत्पादनमा ६० प्रतिशत भन्सार लगाउने धम्की दिँदै आएका ट्रम्पले परम्परा तोड्दै सीलाई शपथ ग्रहण समारोहका लागि निमन्त्रणा दिएपछि प्राय सबै अचम्ममा परेका छन्। तर उनको व्यापारिक जीवन र राष्ट्रपतिको रूपमा पहिलो कार्यकाललाई नियालेर हेर्ने हो भने खासमा उनले जे गरे पनि अचम्म मान्नु पर्दैन। ट्रम्पले जीवनमा जहिले पनि सौदावाजीलाई सबैभन्दा धेरै महत्व दिएका छन् र उनले आफूलाई अब्बल सौदागर भएको दाबी गर्छन्। त्यसैले त उनले पहिलो कार्यकालमा उत्तर कोरियाका तानाशाही नेता किम जोङ उनसँग सौदाबाजी गर्नका लागि शिखर वार्ता गरे। यद्यपि ट्रम्प र किमले दुई चरणको शिखर वार्ता गरे पनि कुनै सम्झौता भएन। कतिले इरानका सर्वोच्च नेता अयोतोल्लाह अलि खमेनीले उनीसँग शिखर वार्ता गर्न रूचि नदेखाएका कारणले उनीभन्दा अघिका राष्ट्रपति बाराक ओबामाको पहलमा इरानको आणविक कार्यक्रम रोक्न भएको सम्झौता तोडेको दाबी गर्छन्। दोस्रो कार्यकालमा पनि उनले सौदाबाजीका लागि अचम्म पार्ने खालका शिखर वार्ता गर्न सक्ने उनीहरूको जिकिर छ। खासमा ट्रम्पले आफ्ना विरोधी र मित्र राष्ट्रलाई समेत दिने उट्पट्याङ जस्तो सुनिने धम्की उनीहरूलाई सौदाका लागि वार्तामा बस्न बाध्य बनाउन दिन्छन् भनेर लगभग सबै सहमत छन्। त्यसै अनुसार दोस्रो पटक राष्ट्रपति निर्वाचित हुनेबित्तिकै सीसँग कुरा गरेर सपथ ग्रहण समारोहमा निमन्त्रणा दिएका हुनसक्छन्। तर सीले उनको निमन्त्रणा स्वीकार गर्ने सम्भावना भने धेरै कम मानिन्छ। चीनका राष्ट्रपतिको अमेरिका भ्रमणका लागि धेरै लामो तयारी हुन्छ। दुई देशका अधिकारीले महिनौं लगाएर धेरै चरणमा छलफल गरेपछि मात्रै भ्रमण हुन्छ। सुरक्षा लगायतको यस्तो तयारी गर्न धेरै समय बाँकी नरहेकाले जनवरी २० मा हुने ट्रम्पको शपथ ग्रहण समारोहमा सी उपस्थित हुने सम्भावना कम छ। तर चीनमा आर्थिक समस्यासँग जुधिरहेका रहेका सीका लागि अहिलेको सबैभन्दा ठूलो चुनौती भनेको कसरी अमेरिका सँगको व्यापार युद्धले पार्ने क्षतिलाई कम गर्ने हो। यस्तोमा फुर्के स्वाभावका ट्रम्पको निमन्त्रणा स्वीकार गरे उनी चीनप्रति अलिक कम कठोर होलान् कि भन्ने सोचेर सी सपथ ग्रहण समारोहमा हुनसक्ने कुरालाई नकार्न भने सकिन्न। (विभिन्न अन्तर्राष्ट्रिय सञ्चार माध्यमहरूको सहयोगमा तयार पारिएको) "
    },
    {
        "title": "रवि लामिछानेलाई थप ५ दिन हिरासतमा राख्न अदालतको अनुमति",
        "link": "https://www.setopati.com/politics/345869",
        "content": "राष्ट्रिय स्वतन्त्र पार्टीका सभापति रवि लामिछानेलाई थप पाँच दिन हिरासतमा राख्न अदालतले अनुमति दिएको छ। कास्की जिल्ला अदालतका न्यायाधीश चन्द्रकान्त पौडेलको इजलासले बिहीबार लामिछानेलाई थप पाँच दिन हिरासतमा राख्न अनुमति दिएको अदालतका सूचना अधिकारी सुरज अधिकारीले सेतोपाटीलाई जानकारी दिए। लामिछाने सहकारी ठगी, संगठित अपराध र सम्पत्ति शुद्धीकरण कसुरमा कास्की हिरासतमा छन्। उनी कात्तिक २ गते काठमाडौंबाट पक्राउ परेका थिए। यो पनि: रवि लामिछानेविरूद्धको मुद्दा १० दिनभित्र अदालत लगिसक्नुपर्ने "
    },
    {
        "title": "उपप्रधानमन्त्री सिंह पुगे बञ्चरेडाँडा",
        "link": "https://www.setopati.com/politics/345868",
        "content": "उपप्रधानमन्त्री एवं सहरी विकास मन्त्री प्रकाशमान सिंह बञ्चरेडाँडा ल्याण्डफिल साइट पुगेका छन्। बञ्चरेडाँडामा देखिएको समस्याबारे जानकारी लिन मन्त्री सिंह बञ्चरेडाँडा आएको उनको सचिवालयले जनाएको छ। उपप्रधानमन्त्री सिंहले फोहोरमैला व्यवस्थापनमा बञ्चरेडाँडामा देखिएको समस्याबारे धेरै छलफल भएको भन्दै अब समाधानमा केन्द्रित हुनुपर्ने बताए। ‘बारम्बार फोहोरको बारेमा प्रश्न उठेपछि स्थानीयस्तरमा फोहोरको व्यवस्थापन कसरी भइरहेको छ, जुन मापदण्डअनुसार हुनुपर्ने हो त्यहीअनुरुप भइरहेको छ की छैन भन्नेबारे उहाँले जानकारी लिनुभएको छ,’ उपप्रधानमन्त्री सिंहको सचिवालयले भनेको छ, ‘स्थानीयले उठाएका विषय के हुन् र कसरी समाधान गर्न सकिन्छबारे समन्वय गरी तदारुकताका साथ काम गर्न उहाँले भन्नुभएको छ।’ उपप्रधानमन्त्री सिंहले ल्याण्डफिल साइटको आयुबारे चासो राखेका थिए। सहरी विकास मन्त्रालयका अधिकारीहरूका अनुसार वर्गीकरण नगरी फोहोर फाल्ने हो भने बञ्चरेडाँडा ल्याण्डफिल साइट २० वर्षमै भरिनसक्छ। तर फोहोर वर्गीकरण गरेर मात्रै फाल्ने हो भने ल्याण्डफिल साइटको आयु ४० वर्षसम्म बनाउन सकिन्छ। फोहोर व्यवस्थापन वैज्ञानिक नभएको, जनस्वास्थ्यमा प्रतिकूल असर पर्ने गरी दुर्गन्ध फैलाइएको भन्दै बञ्चरेडाँडाका स्थानीयले ध्यानाकर्षण गराउँदै आएका छन्। फोहोर मैला व्यवस्थापन उच्चस्तरीय समितिको स‌ंयोजनको जिम्मेवारी सहरी विकास मन्त्रालयअन्तर्गत रहेकाले मन्त्री सिंहले बञ्चरेडाँडामा देखिएको समस्या समाधान र स्थानीयले उठाएको विषयलाई चासो दिएका हुन्। गत मंसिर ९ गते बसेको समितिको बैठकमा स्थानीय सरोकारवालाले उठाएका विषय समाधान गरी फोहोरमैला व्यवस्थापन सहज बनाउनुपर्ने बताएका थिए।  "
    },
    {
        "title": "बेनामे उजुरी लिन नपाउने कानुनी व्यवस्था गर्न खोजिएपछि अख्तियारले पोख्यो असन्तुष्टि",
        "link": "https://www.setopati.com/politics/345835",
        "content": "अख्तियार दुरूपयोग अनुसन्धान आयोगले बेनामे उजुरी लिन नपाउने गरी प्रतिनिधि सभाको राज्य व्यवस्था समितिले कानुन निर्माण अघि बढाएपछि आयोगले समिति समक्ष असन्तुष्टि जनाएको छ। समितिले अख्तियार दुरूपयोग अनुसन्धान आयोग ऐन र भ्रष्टाचार निवारण ऐनको संशोधन विधेयकमाथि उपसमिति बनाएर छलफल गरिरहेको छ। उपसमितिमा नेपाली कांग्रेसका सांसद हृदयराम थानी संयोजक छन्। थानीले बेनामे उजुरी नलिने गरी कानुनी व्यवस्था गर्न उपसमितिमाथि दबाब आइरहेको बताए। दबाब कसले दियो भन्नेबारे चाहिँ उनले खुलाएनन्। 'बेनामे उजुरीका पक्षमा भएकाहरू पछि आफै बाहिर आऊलान्,' थानीले सेतोपाटीसँग भने, 'बेनामे उजुरी हटाउने विषय कुरा उठेको हो। सानोतिनो ठाउँबाट आएका कुराले के अर्थ राख्लान् र! ठूलै ठाउँबाट आएका होलान्! अझै पनि कसैको नाममा बेनामे उजुरी पर्दा हुन्। नाम भए तह लगाउन पाइन्थ्यो भन्ने होला नि!' प्रतिनिधि सभाको राज्य व्यवस्था समितिमा सांसदहरूले अख्तियारमा परेको बेनामे उजुरीका कारण धेरैले हैरानी खेप्दै आएको र मानमर्दन हुने गरेको बताएका थिए। सांसद रमा कोइराला र पूर्णबहादुर तामाङले आयोग ऐनको संशोधन विधेयकमा बेनामे उजुरी लिन नहुने भन्दै संशोधन प्रस्ताव समेत दर्ता गराएका छन्। कोइराला र तामाङले दर्ता गराएको संशोधन प्रस्तावमा उजुरीका साथ नागरिकता प्रमाणपत्रको फोटोकपी बुझाउनुपर्ने प्रावधान राख्न प्रस्ताव गरिएको छ। 'उपसमितिमा बेनामे उजुरी हटाउने विषयमा धेरै सांसदहरू हुनुहुन्छ,' नाम उल्लेख नगर्ने सर्तमा सत्तारूढ दलकै एक सांसदले सेतोपाटीसँग भने, 'दबाब नदिने हो भने बेनामे उजुरी हटाएर जाने गरी निर्णय हुन सक्छ।' उपसमितिले बेनामे उजुरी राख्ने कि नराख्ने भन्ने विषयमा अख्तियारका प्रमुख आयुक्त प्रेमकुमार राई, सचिव घनश्याम उपाध्याय तथा संविधानविद माधव पौडेलसँग अनौपचारिक छलफल समेत गरेको छ। छलफलमा प्रमुख राईले बेनामे उजुरी हटाउन नहुने स्पष्ट धारणा राखेका थिए। ललिता निवासदेखि वाइडबडी जहाज खरिदसम्मका उजुरी बेनामे नै प्राप्त भएको उनले समितिमा बताएका थिए। हाल अख्तियारले प्राप्त गर्ने सूचनाको मुख्य स्रोत नै बेनामे उजुरी रहेको पनि उनले बताएका थिए। अख्तियारमा ९५ प्रतिशत बेनामे उजुरी पर्छन्। 'भ्रष्टाचारजन्य क्रियाकलापमा संलग्न व्यक्तिहरू कुनै न कुनै रूपमा सार्वजनिक शक्तिको प्रयोग गर्ने व्यक्ति हुन्छन्। यसर्थ पहिचान खुलाएर आफ्ना सुपरिवेक्षक, संगी-साथी, पदासीन व्यक्ति विरूद्ध उजुरी दिन सम्बन्धित व्यक्तिले नै असहज वातावरण सिर्जना गर्ने सम्भावना धेरै रहन्छ,' राईले समितिमा भनेका थिए, 'आफ्नो परिचय खुलाएर मात्र उजुरी दिने व्यवस्था गर्दा आरोपितले उजुरीकर्ता उपर अवाञ्‍छित ढंगले बदला लिने अवस्था सिर्जना हुने सम्भावना रहन्छ।' २०७६ सालमा राष्ट्रिय सभामा पेस भएर अघि बढेको विधेयक बल्ल प्रतिनिधि सभाको राज्य व्यवस्था समितिमा छलफलमा छ। प्रतिनिधि सभाबाट पारित भएर त्यसलाई राष्ट्रिय सभाले स्वीकार गरेपछि यो विधेयकले कानुनी हैसियत प्राप्त गर्नेछ। "
    },
    {
        "title": "जसपा नेपालका दुइटा जिल्ला समिति पुनर्गठन",
        "link": "https://www.setopati.com/politics/345830",
        "content": "जनता समाजवादी पार्टी (जसपा) नेपालका दुइटा जिल्ला समिति पुनर्गठन गरिएका छन्। कोशी प्रदेशको संखुवासभा र बागमती प्रदेश अन्तर्गतको दोलखा जिल्ला समिति पुनर्गठन गरिएको सो पार्टीका केन्द्रीय प्रचारप्रसार तथा प्रकाशन विभाग प्रमुख पूर्ण बस्नेतले जानकारी दिए। 'इन्द्रबहादुर तामाङको अध्यक्षतामा १५ सदस्यीय दोलखा जिल्ला समिति तथा सीताराम तिमल्सिनाको अध्यक्षतामा ३९ सदस्यीय संखुवासभा जिल्ला समिति पुनर्गठन गरिएको छ,' उनले भने। गत भदौदेखि जसपा नेपालले आधारभूत संगठन निर्माणको चार महिने अभियान सुरू गरेको थियो। यही मंसिर मसान्तसम्म सञ्चालन हुने भनी निर्धारण गरिएको अभियानको समयावधि थप हुनसक्ने पार्टीले जनाएको छ। "
    },
    {
        "title": "एकीकृत समाजवादीको स्थायी कमिटी बैठकमा राजेन्द्र राईले राखे फरक मत",
        "link": "https://www.setopati.com/politics/345817",
        "content": "नेकपा (एकीकृत समाजवादी) को बुधबार बसेको स्थायी कमिटी बैठकमा नेता राजेन्द्र राईले फरक मत राखेका छन्। स्थायी कमिटी बैठकले स्थायी कमिटी विस्तारको निर्णय लिएपछि उनले यसबारे फरक मत राखेका हुन्। आफूले तीन कारणसहित फरक मत राखेको राईले जानकारी दिए। विधान छापिन बाँकी रहेको अवस्थामा स्थायी कमिटी विस्तार गरिनुको कानुनी आधार नभएको उनको भनाइ छ। साथै कति संख्या थप गर्ने, कुन योग्यताका आधारमा भन्ने पनि उनको प्रश्न छ। उनले स्थायी कमिटी, पोलिट्ब्यूरो केन्द्र कमिटीले मात्र जन्माउन सक्ने भएकोले स्थायी कमिटीले स्थायी कमिटी सदस्य थप्नु विधानअनुसार नमिल्ने पनि बताएका छन्। स्थायी कमिटीमा पार्टीका वरिष्ठ नेताहरू छुटेको पनि उनले बताएका थिए। "
    },
    {
        "title": "पत्रकार महासंघमा तीनै तहको निर्वाचन तयारी पूरा",
        "link": "https://www.setopati.com/politics/345815",
        "content": "नेपाल पत्रकार महासंघको तीनै तहको निर्वाचनका लागि तयारी पूरा भएको केन्द्रीय निर्वाचन समितिले बताएको छ। केन्द्रीय निर्वाचन समितिका संयोजक चिरन्जीवी खनालले बुधबार जारी गरेको विज्ञप्तिअनुसार जिल्ला, प्रदेश र केन्द्रीय समितिको निर्वाचन तयारी पूरा भएको हो। संयोजक खनालका अनुसार मतपत्र छापेर प्रदेश समितिमार्फत शाखाहरूमा पुर्‍याइसकिएको छ। यही मंसिर २८ गते पत्रकार महासंघको तीनै तहको चुनाव हुनेछ। निर्वाचनलाई स्वच्छ, निष्पक्ष, मर्यादित र शान्तिपूर्ण ढंगले सम्पन्न गर्न महासंघका सम्पूर्ण मतदाता सदस्य तथा सरोकारवाला पक्षहरूलाई केन्द्रीय निर्वाचन समितिकाे अनुराेधसमेत गरेको छ। मंसिर २८ गते केन्द्रीय समिति, १० प्रदेश समिति र ७७ जिल्ला शाखा तथा ४१ प्रतिष्ठान शाखामा नयाँ नेतृत्व चयनका लागि मतदान हुनेछ। निर्वाचनका लागि केन्द्र, प्रदेश र शाखाहरूमा उम्मेदवार मनोनयनको प्रक्रिया सम्पन्न भएको छ। गोरखालगायत केही जिल्लामा भने मतदाता नामवलीलाई लिएर देखिएको विवादले निर्वाचन प्रक्रिया अघि बढेको छैन। यो पनि: पत्रकार महासंघ गोरखाको निर्वाचन प्रक्रिया स्थगित केन्द्रीय समितिका पदाधिकारी तथा सदस्य र लेखा समितिका लागि केन्द्रीय निर्वाचन समितिले मतपत्र छापेर प्रदेश निर्वाचन समितिमार्फत शाखाहरूमा पुर्‍याइसकेको जनाएको छ। यसपटकको निर्वाचनमा केन्द्रीय समितिका लागि ३ वटा मतपत्र रहेको छ। केन्द्रीय पदाधिकारीका लागि हल्का निलो, प्रदेशबाट निर्वाचित हुने केन्द्रीय सदस्यका लागि सेतो र अन्य केन्द्रीय सदस्य तथा लेखा समितिको लागि हल्का गुलावी रङको मतपत्र रहेको छ। प्रदेश कार्यसमिति र शाखा कार्यसमितिले मतपत्रको ढाँचा र रङ आफै छनोट गर्नेछन्। मतदाताले गोप्य मतदानबाट तीन तहको नेतृत्व छनोटका लागि मताधिकार प्रयोग गर्नेछन्। मतदानस्थलमा जाँदा आफ्नो परिचय खुल्ने म्याद भएको महासंघद्वारा जारी परिचयपत्र वा सूचना तथा प्रशारण विभागद्वारा जारी परिचयपत्र वा नागरिकताको प्रमाणपत्र वा राष्ट्रिय परिचयपत्र वा नेपाल सरकारद्वारा जारी गरिएको परिचय खुल्ने तस्बिर सहितको परिचयपत्रका साथ उपस्थित भई मतदान गर्नुपर्ने समितिले जनाएको छ। पत्रकार महासंघमा नेपाली कांग्रेसनिकट प्रेस युनियन र नेकपा (एमाले) निकट प्रेस चौतारीले गठबन्धन गरेका छन् भने नेकपा (माओवादी केन्द्र) निकट प्रेस सेन्टरले स्वतन्त्रसहित विभिन्न ६ संघसंस्थासँग गठबन्धन गरी उम्मेदवारी दिएका छन्। केन्द्रीय निर्वाचन समितिले सार्वजनिक गरेको उम्मेदवारको अन्तिम नामावलीअनुसार अध्यक्ष पदमा देवीप्रसाद सापकोटा, निर्मला शर्मा, रमेश विष्ट र लालसिंह लामाबीच प्रतिस्पर्धा हुने निश्चित भएको छ। यीमध्ये शर्मा नेकपा (एमाले) निकट प्रेस चौतारी र नेपाली कांग्रेसनिकट नेपाल प्रेस युनियनका साझा उम्मेदवार हुन्।  युनियनले चौतारीसँग गठबन्धन गरेपछि युनियनका रमेश विष्टले महासंघ अध्यक्षमा बागी उम्मेदवारी दिएका छन्। विष्टलाई नेकपा (माओवादी केन्द्र) निकट प्रेस सेन्टर नेपालसहित ६ संघसंस्थाले समर्थन जनाएका छन्। तर युनियनका वरिठ उपाध्यक्ष प्रेम केसीले बुधबार विज्ञप्ति निकालेर बागी उम्मेदवारी दिएका विष्टसहित १३ जनालाई उम्मेदवारी फिर्ता लिन आग्रह गरेका छन्। उम्मेदवारी फिर्ता लिएर गठबन्धन उम्मेदवारलाई समर्थन नगरे साधारण सदस्यबाटै हटाउने युनियनको चेतावनी दिएको छ। यो पनि: पत्रकार महासंघमा कांग्रेसनिकट युनियनका विद्रोही रमेश विष्टलाई माओवादीनिकटको समर्थन पत्रकार महासंघमा कांग्रेस र एमाले निकटबीच गठबन्धन "
    },
    {
        "title": "दक्षिण कोरियाका पूर्वरक्षामन्त्रीले जेलमै गरे आत्महत्या प्रयास",
        "link": "https://www.setopati.com/politics/345792",
        "content": "दक्षिण कोरियाका पूर्वरक्षामन्त्री किम योङ ह्युनले प्रहरी हिरासतमा आत्महत्या प्रयास गरेको खुलेको छ।  राष्ट्रपति युन सुक योललाई सैनिक शासन लगाउन उक्साएको आरोप लागेका उनले बुधबार सउल दोङबु डिटेन्सन् सेन्टरको शौचालयमा आत्महत्या प्रयास गरेको साउथ चाइना मर्निङ पोष्टले जनाएको छ। ‘त्यसपछि कन्ट्रोल रूपमा रहेका कर्मचारीले हस्तक्षेप गरे। हिरासत कक्षको ढोका खोल्न बित्तिकै उनी रोकिए,’ कोरिया करेक्सनल सर्भिसका कमिश्नर शिन योङ-हेइले भने। उक्त घटनापछि किमलाई थप सुरक्षा रहेको कक्षमा सारिएको समाचारमा उल्लेख छ। गत मंगलबार राति राष्ट्रपति युनले अचानक सैनिक शासन (मार्सल ल)को घोषणा गरेका थिए। उनको घोषणा ६ घन्टामै त्यहाँको संसदले उल्ट्याएको थियो। दक्षिण कोरियामा राष्ट्रपतिले सैनिक कानुन घोषणा गरे त्यसलाई संसदको बहुमतले उल्ट्याउन सक्ने व्यवस्था छ। संसदले बिफल पारेपछि राष्ट्रपति युनले ६ घन्टामै सैनिक कानुन फिर्ता लिएको घोषणा गरेका थिए। सैनिक कानुन बिफल भएपछि गत बिहीबार रक्षामन्त्री पदबाट किमले राजीनामा दिएका थिए। त्यसपछि मंगलबार उनलाई सउलबाट पक्राउ अनुमति लिएर हिरासतमा लिइएको हो। बुधबार बिहान सउलको अदालतले विज्ञप्ति जारी गर्दै उनले प्रमाण नष्ट गर्न सक्ने भएकाले हिरासतमा लिइएको जानकारी दिएको छ। सैनिक शासन लगाउन राष्ट्रपति युनलाई रक्षामन्त्री किमसँगै उनको सचिवालयका चिफ अफ स्टाफसहित धेरै वरिष्ठ सल्लाहकारले राजीनामा दिएका थिए। आफूसँग एउटै स्कूलमा पढेका किमसँग सल्लाह गरेर यूनले प्रधानमन्त्री हान डक शुलाई समेत जानकारी नदिई सैनिक शासन घोषणा गरेका थिए। बुधबार नै दक्षिण कोरियाको प्रहरीले राष्ट्रपति युनको कार्यालयमा पनि छापा मारेको छ।   यसअघि कानुन मन्त्रालयले पनि राष्ट्रपति युनलाई विदेश जानबाट रोक लगाएको थियो। उच्चस्तरीय व्यक्तित्वहरूमाथि छानबिन गर्नका लागि बनेको भ्रष्टचार अनुसन्धान कार्यालयले सोमबार विदेशमा जानबाट रोक लगाउन अनुमति माग गरेको थियो। त्यसपछि कानुन मन्त्रालयले स्वीकृति दिएको हो। राष्ट्रपति पदमै रहँदा अनुसन्धानमा हुनेमा युन दक्षिण कोरियाका पहिलो व्यक्ति बनेका छन्। सम्भवत: पदमै रहेको बेलामा पक्राउ पर्न सक्ने भनेर न्युयोर्क टाइम्सले समाचारमा लेखेको छ। यो घटनापछि राष्ट्रपतिमाथि कोरियाले विभिन्न निकायहरूले छानबिन अघि बढाएका छन्। अनुसन्धान सुरू भएसँगै पूर्वरक्षा मन्त्री किम योङ-ह्युनलाई पक्राउ परेका हुन्।  प्रहरीको राष्ट्रिय अनुसन्धान कार्यालयबाट पनि १५० जनाको टोली बनाएर अनुसन्धान अघि बढाएको उक्त कार्यालय प्रमुख वू जोङ-सोले बताएका छन्।  सैनिक शासन लागु गर्ने घोषणा गरेपछि संसदमा राष्ट्रपतिविरूद्ध महाअभियोगको प्रस्ताव पनि लगेको थियो। तर उक्त प्रस्ताव पनि अस्वीकृत भएको थियो। "
    },
    {
        "title": "दक्षिण कोरियाली राष्ट्रपति कार्यालयमा प्रहरीको छापा",
        "link": "https://www.setopati.com/politics/345774",
        "content": "दक्षिण कोरियाका राष्ट्रपति युन सुक योलको कार्यालयमा प्रहरीले छापा मारेको छ। गत मंगलबार राति अचानक सैनिक शासन (मार्सल ल)को घोषणा गरेर विवादमा तानिएका राष्ट्रपति योलको कार्यालयमा बुधबार अनुसन्धानका लागि प्रहरीले छापा मारेको न्युयोर्क टाइम्सले जनाएको छ। प्रतिपक्षी दलका सांसद जुङ चुङ-रेइले संसदीय सुनुवाइमा प्रहरीले राष्ट्रपति कार्यालयमा छापा मारेको बताएका थिए।  यसअघि कानुन मन्त्रालयले पनि राष्ट्रपति योललाई विदेश जानबाट रोक लगाएको थियो। उच्चस्तरीय व्यक्तित्वहरूमाथि छानबिन गर्नका लागि बनेको भ्रष्टचार अनुसन्धान कार्यालयले सोमबार विदेश जानबाट रोक लगाउन अनुमति माग गरेको थियो। त्यसपछि कानुन मन्त्रालयले स्वीकृति दिएको थियो।  राष्ट्रपति पदमै रहँदा अनुसन्धानमा हुनेमा युन दक्षिण कोरियाका पहिलो व्यक्ति बनेका छन्। सम्भवत: पदमै रहेको बेलामा पक्राउ पर्न सक्ने भनेर टाइम्सले समाचारमा लेखेको छ। राष्ट्रपतिमाथि विपक्षी दलले विद्रोह गरेको आरोप पनि लगाएका छन्। सैनिक शासन लागु गरेर संसदमा सांसदहरूलाई रोक्नका लागि सेना नै पठाएको आरोप समेत लगाएका हुन्। युनले सैनिक शासन लगाएको ६ घण्टामै संसदबाट उल्टिएको थियो। यो घटनापछि राष्ट्रपतिमाथि कोरियाले विभिन्न निकायहरूले छानबिन अघि बढाएका छन्। अनुसन्धान सुरू भएसँगै पूर्वरक्षा मन्त्री किम योङ-ह्युनलाई पक्राउ गरिसकेको छ।\n\nप्रहरीको राष्ट्रिय अनुसन्धान कार्यालयबाट पनि १५० जनाको टोली बनाएर अनुसन्धान अघि बढाएको उक्त कार्यालय प्रमुख वू जोङ-सोले बताए। सैनिक शासन लागुगर्ने घोषणा गरेपछि संसदमा उनीविरूद्ध महाअभियोगको प्रस्ताव पनि लगेको थियो। तर प्रस्ताव पनि अस्वीकृत भएको थियो। "
    },
    {
        "title": "ऊर्जामन्त्री खड्का जोडिएको स्काउटको जग्गा भाडा प्रकरणमा संसदीय समितिले थाल्यो सोधपुछ",
        "link": "https://www.setopati.com/politics/345751",
        "content": "ऊर्जामन्त्री दिपक खड्काको कम्पनीले लैनचौरस्थित नेपाल स्काउटको जग्गा भाडामा लिएर पैसा नतिरेकोबारे संसदीय समितिले सोधपुछ अघि बढाएको छ। खड्का ल्यान्ड डेभलपमेन्ट प्रालिले जग्गा भाडाबापत् स्काउटलाई ५ करोड रूपैयाँभन्दा बढी तिर्न बाँकी छ भन्दै उजुरी परेको थियो। झन्डै १० महिनाअघि परेको उजुरीमा प्रतिनिधिसभाको राज्य व्यवस्था तथा सुशासन समितिले कागजपत्र मगाएको हो। संसदीय समितिले मंगलबार सांसदहरूलाई उजुरीपत्र वितरण गर्नुका साथै नेपाल स्काउटसँग जग्गा भाडासम्बन्धी कागजातहरू मगाएको छ। बुधबार १२ बजेसम्म कागजात पेस गर्न आग्रह गरिएको समिति सभापति रामहरि खतिवडाले जानकारी दिए। 'थप कागजात प्राप्त भए भोलिको बैठकमा सबै सांसदलाई दिन्छौं,' खतिवडाले भने, 'राज्य व्यवस्था समितिसहित राष्ट्रपति, प्रधानमन्त्री कार्यालय, अख्तियार सबैमा उजुरी गरेको विवरण आएकाले सुरूमा अलमल भयो।' कतिपय सांसदले भने मन्त्री खड्का र सभापति खतिवडा एउटै दलको भएकाले उजुरीमाथि कारबाही बढाउन ढिला गरिएको आशंका गरेका छन्। स्काउटका प्रशासकीय अधिकृत सन्तोष चौहानले २०८० माघ १४ गते नै लैनचौरस्थित खानी विभागसँग जोडिएको जग्गाको भाडा उठाउन सहयोग माग्दै राज्य व्यवस्था समितिमा पत्र लेखेका थिए। उनले पत्रमा राष्ट्रपतिदेखि प्रधानमन्त्री कार्यालयसम्म निवेदन दिएको विवरण समेटेका थिए। पत्रमा उल्लिखित विवरणअनुसार स्काउटले खानी विभागसँग जोडिएको ३ रोपनी जग्गा संखुवासभाबाट निर्वाचित कांग्रेस सांसद दिपक खड्काको कम्पनी खड्का ल्यान्ड डेभलपमेन्ट प्रालिलाई २०६५ सालमा १० वर्ष भाडामा दिएको थियो। उक्त सम्झौता २०७५ सालमै समाप्त भयो। करार अवधि समाप्त भएपछि खड्काको कम्पनीले कागजपत्र केरमेट गरेर १० वर्षको ठाउँमा १५ वर्ष कायम गरेको र सम्झौतामै नभएको पार्किङ लगायत विषय थपेको स्काउटको दाबी छ। यो विवादमा मुद्दा परेपछि काठमाडौं जिल्ला अदालतले २०७६ सालमा खड्काको कम्पनीको पक्षमा फैसला दिएको थियो। त्यसपछि नेपाल स्काउट पुनरावेदन निम्ति पाटन उच्च अदालत गयो। उच्च अदालतले २०७८ सालमा जिल्ला अदालतको फैसला बदर गर्दै खड्काको कम्पनीको दाबी नपुग्ने निर्णय दियो। यही निर्णयका आधारमा नेपाल स्काउटले लामो समयदेखि मन्त्री खड्काको कम्पनीसँग भाडा उठाउने प्रयास गर्दै आएको छ। यसका लागि स्काउटले गोरखापत्रमा ३५ दिने सूचनासमेत प्रकाशित गरेको थियो। तैपनि खड्काको कम्पनीले भाडा तिर्न अटेर गरेको स्काउटको भनाइ छ। स्काउटले संसदीय समितिमा दिएको उजुरीअनुसार खड्काको कम्पनीले भाडाबापत ५ करोड ४१ लाख ७० हजार ३ सय १४ रूपैयाँ तिर्न बाँकी छ। स्काउटले उक्त जग्गामा भएको भवन र पार्किङ स्थल खाली गराइदिन पनि सरकारसँग सहयोग माग्दै आएको छ। जिल्ला प्रशासन कार्यालय काठमाडौं, गृह मन्त्रालय, अख्तियार, काठमाडौं महानगरपालिकाको २६ नम्बर वडा कार्यालय लगायत स्थानमा पत्राचार गरे पनि एक वर्षसम्म कुनै पहल नभएको भन्दै छलफल गराइदिन माग गरेको छ। पछिल्लोपटक २०८१ वैशाखमा तत्कालीन गृहमन्त्री रवि लामिछानेको निर्देशनमा प्रहरीले ताला लगाएर सिलबन्दी गरेको थियो। खड्काले उक्त जग्गामा पार्टी प्यालेस सञ्चालन गर्दै आएका थिए भने जग्गामा शुल्क उठाएर सवारी पार्किङ व्यवसाय गर्दै आएका थिए। "
    },
    {
        "title": "एमाले सचिवालय बैठकले गर्‍यो ३ निर्णय",
        "link": "https://www.setopati.com/politics/345749",
        "content": "नेकपा एमालेको ४१ औं सचिवालय बैठकले तीनवटा निर्णय गरेको छ। मंगलबार साँझ पार्टी केन्द्रीय कार्यालय च्यासलमा बसेको बैठकले पार्टी अध्यक्षसमेत रहेका प्रधानमन्त्री केपी शर्मा ओलीको हालैको चीन भ्रमण निकै सफल भएको निष्कर्ष निकालेको छ। 'प्रधानमन्त्रीको भ्रमण निकै सफल रह्यो। अन्य सहमतिहरूका अतिरिक्त खास गरेर फ्रेमवर्क फर बिआरआई को-अपरेसनमा जुन सम्झौता भएको छ, त्यो नेपालको दीर्घकालीन विकासका लागि निकै महत्त्वपूर्ण उपलब्धि हो भन्ने बैठकले निष्कर्ष निकालेको छ। यसमा अर्को महत्त्वपूर्ण कुरा भनेको सत्तामा रहेका दुई ठूला पार्टीहरूको जुन समझदारी यसमा बनेको छ, त्यसले बिआरआईलाई निष्कर्षमा पुर्‍याउन यसले सहयोग गरेको छ नै, निर्णायक भूमिका खेलेको छ नै, भोलिका दिनमा हाम्रो परराष्ट्र नीति सञ्चालन गर्दा हाम्रा बाह्य सम्बन्धहरू सञ्चालन गर्दा दिगोपन, एक खालको राष्ट्रिय सहमति हुने आधार निर्माण गरेको छ। त्यसकारण भ्रमण निकै सफल रहेको हाम्रो निष्कर्ष छ,' पार्टी उपमहासचिव प्रदीप ज्ञवालीले भने। बैठकले दुवै देशले भएका सहमतिहरुको दृढतापूर्वक, शीघ्र, प्रभावकारी कार्यान्वयनमा जोड दिनुपर्ने खाँचो औंल्याएको उनले बताए। त्यस्तै मंसिर १६ को स्थानीय तह उपनिर्वाचनको परिणामलाई पार्टीले गम्भीर रूपमा लिएको पनि उनले बताए। 'समग्र रूपमा एमालेले उपलब्धि हासिल गरेको छ। हाम्रा जितेका ७ वटा पद रिक्त भएको थियो। त्यसमा एउटा अध्यक्ष, दुई उपाध्यक्ष र पाँचवटा वडाध्यक्ष जितेका छौं। तथापि हामीले परिणामलाई गम्भीरतापूर्वक लिएका छौं। खास गरी काठमाडौं, कीर्तिपुर, काठमाडौंको १६ नम्बर वडा, कीर्तिपुरका केही वडामा हामीले जे परिणामको अपेक्षा गरेका थियौं, सोचेजस्तो परिणाम आएन। यसमा हामी गम्भीर छौं। सहरी जनमतसँग पार्टीलाई जोड्दै लैजानुपर्ने देखिएको छ,' उनले भने। अहिलेको उपनिर्वाचनमा यसअघि जुन ठाउँमा जुन पार्टीले जितेको थियो, ती ठाउँहरूमा परिणाम फरक आएको ज्ञवालीले बताए। 'जनमत परिवर्तन भएको छ, स्थानीय तहमा पनि। के कारणले जनप्रतिनिधिले आफ्नो प्रभाव छाड्न सकेनन्, एउटाले जितेको ठाउँमा अर्काले जित्ने स्थिति भयो, मतको परिवर्तनका स्थिति देखियो। यसमा जनप्रतिनिधिहरूले जनताको मन जित्नेगरी काम गर्नुपर्छ,' उनले भने। सामाजिक सञ्जालहरूको दुरूपयोग गर्दै 'मिस-इन्फरमेसन', 'डिस-इन्फरमेसन' हरूको माध्यमबाट राजनीतिक दल, नेताहरू, सरकार, प्रधानमन्त्रीको चरित्र हत्या गर्ने, भ्रम फैलाउने, जनतामा निराशा सिर्जना गर्ने काम भइरहेकाले त्यसको राजनीतिक प्रतिवाद गर्न पनि एमालेले आग्रह गरेको छ। 'सामाजिक सञ्जाल दुरूपयोग गर्दै मिस-इन्फरमेसन, डिस-इन्फरमेसनहरूको माध्यमबाट राजनीतिक दल, नेताहरू, सरकार, प्रधानमन्त्रीको चरित्र हत्या गर्ने, भ्रम फैलाउने, जनतामा निराशा सिर्जना गर्ने, सामाजिक सदभाव खल्बल्याउने, कतिपय राजनीतिक नेताहरूले आफ्ना क्षणिक स्वार्थका निम्ति त्यस्ता कुरालाई बढावा दिने, त्यस्ता कुरामा जोडिने प्रवृत्ति देखापरेको छ। त्यस्ता कुरा किमार्थ उचित होइन, यस्ता भ्रम प्रचारले कसैलाई पनि लाभ दिँदैन। त्यसैले यसका विरूद्ध हाम्रो पार्टी पंक्तिले राजनीतिक प्रतिवाद गर्नुपर्छ। यसका लागि पार्टी पंक्तिलाई आह्वान गर्ने निर्णय गर्‍यौं,' ज्ञवालीले भने। "
    },
    {
        "title": "प्रधान सेनापति सिग्देल भारत प्रस्थान",
        "link": "https://www.setopati.com/politics/345732",
        "content": "नेपाली सेनाका प्रधान सेनापति अशोकराज सिग्देल भारत प्रस्थान गरेका छन्। मंगलबार उनी भारतको नयाँ दिल्लीतर्फ प्रस्थान गरेको नेपाली सेनाका प्रवक्ता एवं सहायक रथि गौरवकुमार केसीले जानकारी दिए। प्रधान सेनापति सिग्देल भारतका स्थल सेनाध्यक्ष उपेन्द्र द्विवेदीको निमन्त्रणामा भ्रमणमा भएका हुन्। यसअघि मंसिर ५ गते पाँच दिने सेनाध्यक्ष द्विवेदी नेपाल ‍औपचारिक भ्रमणमा आएका थिए। मानार्थ महारथीको दर्जा ग्रहण गर्ने प्रचलन अनुसार उनी नेपाल आइपुगेका थिए। भारतमा पनि नेपाली सेनाका प्रधान सेनापतिले मानार्थ महारथीको दर्जा दिने गरेको छ। उनले मंसिर ६ गते राष्ट्रपति रामचन्द्र पौडेलबाट मानार्थ महारथी दर्जाको चिन्ह प्रदान गरेर मंसिर ९ गते फर्किएका थिए। "
    },
    {
        "title": "भ्रष्टाचार मुद्दामा इसराइली प्रधानमन्त्री नेतन्याहुको बयान सुरू",
        "link": "https://www.setopati.com/politics/345729",
        "content": "इसराइली प्रधानमन्त्री बेन्जामिन नेतन्याहुको भ्रष्टाचार मुद्दामा बयान सुरू भएको छ। इसराइली न्याय मन्त्रालयले सन् २०१९ मा उनी विरूद्ध भ्रष्टाचारको तीनवटा अभियोग लगाएको थियो। सो मुद्दाको सुनुवाइ तेल अभिभस्थित जिल्ला अदालतमा सन् २०२० मेमा सुरू भएको थियो। मुद्दाको क्रममा उनी अदालतमा पहिल्यै उपस्थित भए पनि उनीसँग मंगलबार पहिलो पटक बयान लिइएको हो। उनीमाथि एउटा अभियोगमा मिडिया आफ्नो पक्षमा होस् भनेर एक इसराइली टेलिकम कम्पनीका मालिकलाई दसौं करोड डलर फाइदा हुने गरी नियामकीय सहुलियत दिएर भ्रष्टाचार गरेको आरोप छ। अर्को अभियोगमा पनि आफ्नो समर्थनमा समाचार आओस् भनेर एक पत्रिकाका प्रकाशकसँग उनले सम्झौता गरेको आरोप छ। त्यस्तै तेस्रो अभियोगमा विभिन्न व्यापारीलाई फाइदा हुने काम गरेर उनीहरूबाट दुई लाख डलरभन्दा बढीको सिगार, स्याम्पेन, गहना लगायत सामान लिएको आरोप छ। उनका वकिलले सुरूदेखि नै सो मुद्दा लम्ब्याउने प्रयास गरिरहेका छन्। प्रधानमन्त्री नभए सो मुद्दामा दोषी ठहरिएर जेल जाने सम्भावना भएकाले उनले उग्र कट्टरपन्थीसँग गठबन्धन गरेर भए पनि उनी सत्तामा टिकिरहेका छन्। त्यति मात्रै नभएर आफूलाई जोगाउन उनले न्याय प्रणालीलाई कमजोर पार्न सन् २०२३ को सुरूदेखि नै प्रयास गरेका थिए। सर्वोच्च अदालतलाई सरकारको पूर्ण नियन्त्रणमा ल्याउने र अदालतका फैसलामा पनि प्रभाव पार्ने गरी उनले कानुन ल्याएपछि इसराइलमा सन् २०२३ जनवरीदेखि व्यापक विरोध प्रदर्शन भएको थियो। सो प्रदर्शनका कारण उनले सो कानुन त्यति बेला फिर्ता लिएका थिए। सन् २०२३ अक्टोबर ७ मा हमासले इसराइलमाथि हमला गरेपछि देश युद्धमा होमिएपछि अदालतले उनको बयान लिने प्रयास रोकिएको थियो। गाजामा युद्धविराम भए त्यत्रो ठूलो हमला हुन लागेको थाहा नपाएको बारेमा सेना र गुप्तचर संस्था सहित सरकार माथि पनि छानबिन हुन सक्ने सम्भावना छ। त्यसैले उनले युद्ध जबर्जस्ती लम्ब्याइरहेको आरोप लगाइन्छ। त्यस्तै युद्ध रोकिए कट्टरपन्थीहरूले समर्थन फिर्ता लिने धम्की दिइरहेकाले नेतन्याहुलाई युद्धविराम भए प्रधानमन्त्री पद जाने मात्रै नभएर त्यसपछि भ्रष्टाचारको मुद्दामा जेल नै जाने पनि डर छ। त्यसैले सेनाले गजामा युद्धविराम गरेर थकाइ मार्नुपर्छ भने पनि र बन्धक फिर्ता ल्याउने व्यापक जनदबाब भए पनि उनले बेवास्ता गरेका हुन्। अहिले भइरहेको बयान पनि उनले पछि सार्ने प्रयास गरेका थिए। उनले कुनै सार्वजनिक भवनमा लामो समयसम्म बसेर बयान दिए इरान वा इरानले चलाएको हुथी वा हिजबुल्लाह समूहले हमला गर्ने खतरा देखाएर बयान सार्न उनका वकिलले पछिल्ला हप्तामा प्रयास गरेका थिए। त्यसपछि न्यायाधीशहरूले जेरूसेलमबाट सारेर तेल अभिभको सुरक्षित अदालतमा सुनुवाइ गराएका हुन्। उनी निकटका सभामुखले पनि पछिल्ला दिनमा बयान सार्न खोजेका थिए। उनका मन्त्रीहरूले पनि राष्ट्रिय सुरक्षामा खतरा देखाउँदै बयान सार्न न्यायाधीशहरूलाई पत्र लेखेका थिए। तर न्यायाधीशहरूले त्यसलाई अस्वीकार गर्दै नेतन्याहुको बयान सुरू गरेका हुन्। (विभिन्न अन्तर्राष्ट्रिय सञ्चार माध्यमहरूको सहयोगमा तयार पारिएको) "
    },
    {
        "title": "बिआरआई नेपालको हितमा छ: प्रचण्ड",
        "link": "https://www.setopati.com/politics/345709",
        "content": "नेपाल कम्युनिष्ट पार्टी (माओवादी केन्द्र) का अध्यक्ष पुष्पकमल दाहाल ‘प्रचण्ड’ले जनताका विकासका चाहना कसरी पूरा गर्न सकिन्छ भन्नेतर्फ आफ्नो पार्टीको ध्यान केन्द्रित भएको बताएका छन्। माओवादी केन्द्रको ध्यान सरकार परिवर्तनतर्फ नभई जनताका विकासका आकाङ्क्षा कसरी पूरा गर्न सकिन्छ भन्नेतर्फ केन्द्रित रहेको उनको भनाइ छ। ‘हाम्रो ध्यान सरकारतिर छैन, हाम्रो ध्यान जनतातिर छ। जनतालाई परिचालन गर्नेतर्फ नै छ। सरकारका कामको खबरदारी गरिररहन्छौं,’ उनले भने। फरक प्रसङ्गमा उनले चिनियाँ विकास परियोजना बेल्ट एन्ड रोड इनिसिएटिभ (बिआरआई) नेपालको हितमा रहेको बताए। चीन र अमेरिका अहिलेका मुख्य प्रतिस्पर्धीका रुपमा देखिएकाले दुईवटा रणनीति आउँदा एकले अर्काको विषयमा चासो राख्नु स्वाभाविक भएको उनले बताए। इन्डो प्यासेफिक स्ट्राटिजी (आइपिएस) र बिआरआईका सन्दर्भमा अध्यक्ष दाहालले यस्तो टिप्पणी गरेका हुन्। "
    },
    {
        "title": "प्रचण्डलाई लक्ष्य गर्दै गृहमन्त्रीले भने- रविमाथिको अनुसन्धान प्रभावित हुने गरी बोल्नु बेठिक",
        "link": "https://www.setopati.com/politics/345707",
        "content": "गृहमन्त्री रमेश लेखकले सहकारी ठगी, संगठित अपराध र सम्पत्ति शुद्धीकरण कसुरमा अनुसन्धान भइरहेका राष्ट्रिय स्वतन्त्र पार्टी (रास्वपा) का सभापति रवि लामिछानेमाथिको अनुसन्धान प्रभावित हुने गरी प्रमुख प्रतिपक्षी दलका नेताले अभिव्यक्ति दिनु बेठिक भएको बताएका छन्। सुर्खेतमा मंगलबार पत्रकारहरूसँगको कुराकानीमा गृहमन्त्री लेखकले कसैको मानव अधिकार हनन् हुने गरी अनुसन्धान नगरिएको पनि बताए। उनले सरकार मानव अधिकारको रक्षाका लागि गम्भीर रहेको पनि बताए। ‘सरकारी वकिलको कार्यालय घेर्ने, अदालत घेर्ने यो कुराहरू बेठिक हो,’ गृहमन्त्री लेखकले भने, ‘त्यसकारण कसैको मानव अधिकार हनन् भएको छैन।’ उनले अनुसन्धान प्रभावित हुने गरी कसैले पनि अभिव्यक्ति दिन नहुने बताए। ‘अदालतलाई र अनुसन्धानलाई प्रभावित गर्ने र न्यायिक प्रक्रिया प्रभावित गर्ने गरी बोल्नु बेठिक हो। प्रमुख प्रतिपक्षी दलका नेताले यस्तो काम गर्नु झन् दुर्भाग्यपूर्ण हो,’ गृहमन्त्री लेखकले भने। प्रमुख प्रतिपक्षी दल नेता नेकपा (माओवादी केन्द्र) का अध्यक्ष पुष्पकमल दाहाल 'प्रचण्ड' ले सोमबार फेसबुकमा लेख्दै रास्वपा सभापति लामिछानेमाथि सरकारले निरंकुश, अलोकतान्त्रिक, अमानवीय र प्रतिशोधपूर्ण व्यवहार गरेको बताएका थिए। ‘अदालतबाट दोषी ठहर नभएका, अत्यधिक जनमतद्वारा निर्वाचित रास्वपाका सभापति रवि लामिछानेमाथि सरकारले गरिरहेको निरंकुश, अलोकतान्त्रिक, अमानवीय र प्रतिशोधपूर्ण व्यवहारको निन्दा गर्दछु,’ प्रचण्डले भनेका थिए। "
    },
    {
        "title": "एमाले जग्गा दानको रिट न्यायाधीश श्रेष्ठ र ढुंगानाको इजलासमा",
        "link": "https://www.setopati.com/politics/345690",
        "content": "नेकपा (एमाले)ले भाटभटेनी सुपरमार्केटका संचालक मिनबहादुर गुरूङबाट जग्गा दानमा लिएकोविरूद्ध परेको रिट सर्वोच्च अदालतमा पेशी चढेको छ। मंगलबार न्यायाधीशहरू तिलप्रसाद श्रेष्‍ठ र टेकप्रसाद ढुंगानाको इजलासमा उक्त रिट परेको हो। यसअघि आइतबार न्यायाधीशहरू मनोजकुमार शर्मा र नित्यानन्‍द पाण्डेयको इजलासमा परेको थियो। तर उक्त मुद्दा हेर्न नभ्याइनेमा राखिएको थियो। त्यसअघि मंसिर १८ गते पनि सोही न्यायाधीशहरूको इजलासमा परे पनि हेर्न भ्याएको थिएन।  कात्तिक ७ गते दर्ता भएको यो मुद्दा ७ पटक हेर्न नभ्याइने र दुई पटक हेर्न नमिल्नेमा परेको छ। यसअघि कात्तिक १२ गते सुनिलकुमार पोखरेलको इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो। अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका छन्। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका छन्। गत असोज २५ गते प्रधानमन्त्री एवं नेकपा एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "अहिलेको सरकारबाट धेरै काम होला भन्ने आशा छैन: निधि",
        "link": "https://www.setopati.com/politics/345686",
        "content": "नेपाली कांग्रेसका नेता विमलेन्द्र निधिले वर्तमान सरकारको काम, कारबाहीप्रति असन्तुष्टि व्यक्त गरेका छन्। जनकपुरधाममा सोमबार महेन्द्रनारायण निधिको जीवनमा आधारित पुस्तक ‘नेपालका निधि’को लोकार्पण समारोहमा बोल्दै उनले आफू अहिलेको सरकारले गरेको काम, कारबाहीबाट सन्तुष्ट नरहेको बताए। उनले वर्तमान सरकारले सम्झौताअनुसार दुई वर्षपछि इमान्दारितापूर्वक सत्ता हस्तान्तरण गर्नुपर्ने पनि बताए। ‘यो सरकारको काम कारबाहीबाट म पनि धेरै सन्तुष्ट छैन। किनभने मलाई थाहा छ, यो सरकारबाट मैले धेरै कामको आशा गरेकै छैन। तपाईंले जुन दिन धेरै आशा गर्नुहुन्छ काम कम हुन्छ, रिस हुन्छ, असन्तुष्टि हुन्छ। जब थोरै आशा गर्नुहुन्छ, कहिले पनि सन्तुष्टि हुँदैन। मलाई यो सरकारबाट धेरै काम होला, काम गर्नुपर्छ भन्ने आशा छैन,’ निधिले भने। सम्झौताअनुसार दुई वर्षपछि इमान्दारिपूर्वक सत्ता हस्तान्तरण गर्नुपर्ने पनि उनले बताए। (न्युज एजेन्सी नेपाल) "
    },
    {
        "title": "परराष्ट्रमन्त्री राणाले अन्तर्राष्ट्रिय अदालतसामु नेपालका तर्फबाट मागिन् जलवायु न्याय ",
        "link": "https://www.setopati.com/politics/345655",
        "content": "परराष्ट्रमन्त्री डा. आरजु राणा देउवाले अन्तर्राष्ट्रिय अदालत (आइसिजे) मा जलवायु परिवर्तनका कारण नेपाललाई परेको असर र पाउनुपर्ने क्षतिपूर्तिबारे नेपालका तर्फबाट कुरा उठाएकी छन्। अन्तर्राष्ट्रिय अदालतमा नेपालले पहिलो पटक जलवायु परिवर्तनको वर्तमान अवस्था र यसका कारण नेपालमा परेको असरका बारेमा आफ्नो अवस्था दर्शाउँदै जलवायु न्याय (क्लाइमेट जस्टिस्) को माग गरेको हो। विश्वका धनी तथा विकसित मुलुकहरूले कार्बन उत्सर्जन गर्दा नेपालजस्ता मुलुकलाई परेको असरका साथै यसका कारण नेपालले पाउनुपर्ने क्षतिपूर्तिका विषयमा केन्द्रित रही मन्त्री राणाले उक्त अदालतमा नेपालको धारणा राखेकी हुन्। सो अदालतको सुनुवाइका क्रममा उनले नेपाल दोहोरो मारमा परेको दृश्टान्त पेस गर्दै भनिन्, 'जलवायु परिवर्तनका कारकमा नेपालको योगदान अति नगण्य छ। तर अहिले हामी जलवायुजन्य संकटसँग जुध्न आवश्यक स्रोत अभाव झेलिरहेका छौं। त्यसैले हामी दोहोरो मारमा परेका छौं।' नेपालको भौगोलिक अवस्थिति र विकासको स्तरका कारण जलवायु परिवर्तनको प्रतिकूल असर देखिएको मात्र नभई, नेपाल उच्च जोखिममा रहेको उनले बताइन्। 'नेपालका उच्च पहाड र हिमालहरूले प्राकृतिक रूपमा जलवायु सन्तुलन कायम गर्दै आएका तथा यहाँका नदीहरूको स्रोत हिमाल हुन्। यिनै नदी स्थानीय बासिन्दाको पानीको स्रोत हुन्। अहिले तिनै हिमाल कालापत्थरमा परिणत भइरहँदा यो नै प्राकृतिक बिपत्तिको कारण बनेको छ,' उनले भनिन्। इसिमोडको हालैको एक अध्ययनले अहिलेकै अनुपातमा हिउँ पग्लिँदै जाने हो भने हिन्द कुश हिमालय क्षेत्रका हिमनदीहरूले यो शताब्दीको अन्त्यसम्ममा हाल विद्यमान अवस्थाको ८० प्रतिशतसम्म हिउँ गुमाउने देखाएको पनि उनले उल्लेख गरिन्। यसका कारण उच्च पहाडी क्षेत्रहरूमा बाढीपहिरोका साथै अन्य पूर्वाधारसम्बन्धी समस्या थप बढ्ने खतरा रहेको उनले बताइन्। नेपालको संवेदनशीलतालाई संकेत गर्दै संयुक्त राष्ट्र संघका महासचिव एन्टोनियो गुटेरेसले सन् २०२३ अक्टोबरमा नेपालको संसदलाई सम्बोधन गर्दै नेपालले जलवायु संकट ज्यादै नराम्रोसँग भोगिरहेको बताएका कुरा पनि मन्त्री राणाले स्मरण गराइन्। 'हामीले यसै वर्ष सेप्टेम्बरमा जलवायु परिवर्तनको सबैभन्दा नराम्रो परिणामको सामना गर्नुपर्‍यो। नेपालमा भीषण वर्षा भयो र अकल्पनीय क्षति बेहोर्नुपर्‍यो। २५० भन्दा बढी मानिसको ज्यान गयो भने महत्वपूर्ण पूर्वाधारमा ठूलो क्षति पुग्यो,' उनले भनिन्। नेपालले यस वर्ष धेरै मात्रामा जलवायुजन्य विपद सामना गर्नुपरिरहेको, बाढी पहिरोमा परेर धेरैले ज्यान गुमाउनुका साथै पिउने पानी, सडक, ऊर्जा, सिँचाइ तथा कृषिसम्बन्धी पूर्वाधारमा ठूलो क्षति पुग्दा देशमा एक अर्ब तीन करोड अमेरिकी डलरभन्दा बढीको नोक्सानी भएको जानकारी उनले गराइन्। जलवायु परिवर्तनका कारण नेपालजस्ता देशले भोग्नु परिरहेको यो अवस्था निकै नै अन्यायपूर्ण रहेको उनको तर्क थियो। उनले भनिन्, 'यो अवस्था हेर्दा लाग्छ, हामीले कहिल्यै नगरेको गल्तीको सजाय भोग्दैछौं। हामीले कहिल्यै नगरेको अपराधमा हामीलाई दोषी सावित गरिँदैछ।' नेपालको संविधानले स्वस्थ र स्वच्छ रूपमा बाँच्न पाउने नागरिकको मौलिक अधिकारको व्यवस्था गरेको स्मरण गराउँदै यसका लागि नेपालले जलवायु परिवर्तनका क्षेत्रका चुनौतीहरूको सामना गर्न सामूहिक प्रयासहरू जारी राखेको पनि उनले बताइन्। जलवायु न्यायको आशाका साथ नेपालले जलवायु परिवर्तन सम्बन्धी अन्तर्राष्ट्रिय प्रक्रिया र प्रतिबद्धताहरूलाई उच्च महत्वका साथ अगाडि बढाएको पनि उनले बताइन्। जलवायु परिवर्तनले गर्दा मानवीय जीवनका आधारभूत अधिकारहरू, जस्तै खाद्य अधिकार, स्वास्थ्य अधिकार, आवासको अधिकार, सरसफाइ र पानीको अधिकार आदिको प्राप्ति र उपभोगमा पनि बाधा पुगिरहेको उनले उल्लेख गरिन्। 'नागरिकका यी मौलिक अधिकार संरक्षण गर्न र विश्वका कार्बन उत्सर्जनमा बढी योगदान पुर्‍याइरहेका देशहरूको दायित्वको पूर्ण रूपमा कार्यान्वयन गर्न तथा नेपाललाई ती देशहरूबाट भौतिक, प्राविधिक र आर्थिक सहायता उपलब्ध गराउन आवश्यक छ,' मन्त्री राणाले जोड दिइन्। अन्तर्राष्ट्रिय अदालतले विशेषगरी जलवायु परिवर्तनका विषयमा राज्यहरूको दायित्व थप उजागर गर्ने, दायित्व उल्लंघन गरेका खण्डमा त्यसलाई बोध गराउने र नेपालजस्ता पीडित राष्ट्रहरूलाई जलवायु न्याय प्राप्त गर्न सघाउने भएकाले नेपालले पनि जलवायु न्यायका लागि अपिल गरेको उनको भनाइ थियो।   उनको प्रतिनिधि मण्डलमा रहेका कानुन न्याय तथा संसदीय मामिला मन्त्रालयका सचिव उदयराज सापकोटा र परराष्ट्र मन्त्रालयका उपसचिव शुभांग पराजुलीले पनि सो सुनुवाइ क्रममा जलवायु परिवर्तनका क्षेत्रमा नेपालको अवस्था र व्यवस्थाको जानकारी गराउँदै नेपालले जलवायु न्याय प्राप्त गर्न पाउनुपर्ने तर्कहरू प्रस्तुत गरेका थिए। संयुक्त राष्ट्र संघीय महासभाको आदेश अनुसार सो अदालतले अहिले विश्वका १०० भन्दा बढी देशसँग जलवायु न्यायका लागि सुनुवाइ गरी सुझावहरू लिइरहेको छ। सोही बमोजिम नेपालले पनि सोमबार जलवायु न्याय माग्दै आफ्नो दाबी पेस गरेको हो। "
    },
    {
        "title": "नेपालको सबै छिमेकी मुलुकसँग राम्रो सम्बन्ध भएको देख्न चाहन्छौंः अमेरिकी सहायक विदेश मन्त्री",
        "link": "https://www.setopati.com/politics/345652",
        "content": "अमेरिकाका सहायक विदेश मन्त्री डोनाल्ड लूले नेपालले सबै छिमेकी मुलुकसँग राम्रो सम्बन्ध राखेको हेर्न चाहेको बताएका छन्। दुई दिने नेपाल भ्रमण सकेर सोमबार अमेरिका फर्किनुअघि पत्रकारसँग भएको भेटघाटमा उनले उक्त सम्बन्ध सम्प्रभुता र समानतामा आधारित हुनुपर्ने बताए। 'चीन, भारत, भुटान, श्रीलंका जस्ता छिमेकी मुलुकसँगको सम्बन्धले नेपाल लाभान्वित होस् भन्ने मान्यता अमेरिकाले राख्छ,' लूले भने। उनले नेपालले हालै चीनसँग गरेको 'फ्रेमवर्क फर बिआरआई' सम्झौताबारे तत्कालै प्रतिक्रिया नदिने पनि बताएका छन्। कस्तो खालको फ्रेमवर्क हो भन्ने कुरा बाहिर आइनसकेकाले अहिले नै टिप्पणी गर्न हतार हुने मन्त्री लूले बताए। नेपाल बसाइका क्रममा कांग्रेस सभापति शेरबहादुर देउवा, माओवादी केन्द्रका अध्यक्ष पुष्पकमल दाहाल, अर्थमन्त्री विष्णु पौडेल, प्रधानमन्त्रीका प्रमुख सल्लाहकार विष्णु रिमाल लगायतसँग भेट गरेका मन्त्री लूले एमसिसी परियोजना उत्साहजनक रूपमा अघि बढिरहेको पनि बताए। 'यी भेटहरूमा मैले एमसिसीको कार्यान्वयनबारे छलफल गरेँ,' उनले भने, 'कार्यान्वयनमा भएको प्रगति उत्साहजनक छ।' सहायक मन्त्री लूले संक्रमणकालीन न्यायमा नेपालले राम्रो प्रगति गरेको पनि बताए। उनले यसबारेमा पनि आफ्नो राजनीतिक भेटका क्रममा नेताहरूसँग कुराकानी भएको र संक्रमणकालीन न्याय निरूपणको बाटोमा अघि बढेको पाएको बताए। मन्त्री लु आइतबार आएका थिए। "
    },
    {
        "title": "५० वर्षदेखि सिरियामा अकन्टक राज गर्दै आएको असद वंशको शासन यसरी ढल्यो",
        "link": "https://www.setopati.com/politics/345562",
        "content": "'कहिलेकाहीँ कुनै पनि महत्त्वपूर्ण घटनाबिना दशक बित्छन्, कहिले भने केही सातामै दशकौंमा हुने महत्त्वपूर्ण घटना हुन्छन्।' यो भनाइ रूसी क्रान्तिका नेता भ्लादिमिर लेनिनको हो। उनले सन् १९१७ को बोल्सेभिक क्रान्ति सुरू गर्नुअघि स्विट्जरल्यान्डमा निर्वासित रहेका बेला आफ्ना समर्थकको हौसला बढाउन यसो भनेको मानिन्छ। लेनिनको यो भनाइ अहिले सिरियाका हकमा चरितार्थ भएको छ। अमेरिकासँग असहज सम्बन्धका बाबजुद सिरियामा पाँच दशकभन्दा बढी टिकेको असद वंशको शासन अहिले अमेरिकाको प्रत्यक्ष संलग्नताबिनै ढलेको छ। सन् १९७० को आखिरीमा हफिज अल असदले 'कू' गरेर आफ्नो वंशको एकतन्त्रीय शासन सुरू गरेका थिए। त्यो शासनलाई सन् २०११ मा सुरू भएको भीषण गृहयुद्धले पनि ढाल्न सकेको थिएन। तर पछिल्लो समय यस्ता घटनाक्रम विकसित भए, हफिजका छोरा बशर अल-असद देश छाडेर भाग्न बाध्य भएका छन्। गत सेप्टेम्बर १७ मा इसराइलले लेबनन र सिरियाका केही ठाउँमा हिजबुल्लाह समूहका सदस्यले बोकेका हजारौं 'पेजर' एकसाथ विस्फोट गराएपछि विकसित घटनाक्रमले नै असद वंशको ५० वर्षदेखिको अकन्टक शासन ढाल्न भूमिका खेलेको हो। हफिजले आफ्ना छोरा बशर-अल असद हुर्किंदै गर्दा उनलाई कहिल्यै उत्तराधिकारी मानेका थिएनन्। पहिलो सन्तान बुस्रा नै उनका लागि सबभन्दा प्रिय थिइन्। मुस्लिम समाजमा महिला शासक असम्भवप्राय: भएकाले हफिजले जेठा छोरा बसिललाई उत्तराधिकारीका रूपमा हुर्काएका थिए। अरू सन्तानको दाँजोमा माइला छोरा बशरलाई उनी खासै मन पराउँदैन थिए भनिन्छ। बसिल उमेरमा बशरभन्दा दुई वर्ष मात्र जेठा थिए। उनी बशरलाई सानैदेखि हेप्ने र पिट्ने गर्थे। बसिल आफै पनि हफिजको उत्तराधिकारी मानिएका पहिलो व्यक्ति थिएनन्। उनीभन्दा अगाडि हफिजका भाइ रफितलाई उत्तराधिकारी मानिएको थियो। रफितले सन् १९८४ मा आफ्ना दाइ गम्भीर बिरामी हुँदा सत्ता हत्याउन खोजेपछि हफिजले उनलाई देश छाड्न बाध्य पारे। त्यसपछि उनले आफ्ना छोरा बसिललाई छिट्टै शासनको उत्तराधिकारी बनाउने गरी काम थाले। त्यति बेला बसिल २२ वर्ष मात्र पुगेका थिए। सन् १९९४ जनवरीमा एउटा यस्तो घटना भयो, जसले हफिजको सपना चकनाचुर पारिदियो। निजी विमानमा जर्मनी उड्न विमानस्थल जाँदै गर्दा अत्यन्त तेज गतिमा चलाएको मर्सिडिज दुर्घटना परेर ३१ वर्षीय बसिलको मृत्यु भयो। बसिलको असामयिक मृत्युपछि हफिजले लन्डनमा आँखाको डाक्टर बन्न रेसिडेन्सी गरिरहेका बशरलाई फिर्ता बोलाएर उत्तराधिकारी बनाउने तयारी थाले। त्यसको छ वर्षपछि सन् २००० मा हफिजको निधन भयो। पिताको निधनपछि सत्तामा आएका 'कमजोर' बशरले २४ वर्ष अकन्टक शासन चलाउलान् भनेर कसैले सोचेका थिएनन्। सिरियाको कुल जनसंख्यामा झन्डै ७५ प्रतिशत सुन्नी मुसलमान छन्। हफिज भने अलवाइत (सिया समूहको एक हाँगा) सम्प्रदायका हुन्, जसको जनसंख्या करिब १० प्रतिशत मात्र छ। अल्पसंख्यक समुदायबाट आएर तीन दशक शासन चलाउन क्रूर हफिजलाई पनि निकै मुश्किल परेको थियो। उनले विपक्षी र अरू समुदायको हिंसात्मक दमन गरेर आफ्नो शासनसत्ता टिकाएका थिए। झन् बाल्यकालदेखि नै कमजोर भनेर चिनिएका र डाक्टरी पढ्दै गरेका मृदुभाषी बशरले त धेरै समय शासन चलाउलान् भनेर कसैले सोच्ने कुरै भएन। त्यसैबीच सन् २०१० को अन्त्यतिर ट्युनिसियाबाट सुरू 'अरब स्प्रिङ' आन्दोलनका कारण २०११ मा सिरिया भीषण गृहयुद्धमा फस्यो। त्यसले बशरको सत्ता तुरून्तै ढल्लाजस्तो देखिएको थियो। तर गृहयुद्धका बाबजुद उनी यतिका वर्ष शासन चलाउन सफल भए। सन् २००३ मा जब अमेरिकी राष्ट्रपति जर्ज डब्लु बुसले सद्दाम हुसेनसँग 'आमसंहारकारी' हतियार भएको आरोप लगाउँदै इराकमाथि आक्रमण गरे, त्यति बेला बशरले सुरूमा अमेरिकालाई साथ दिएका थिए। सद्दामको सत्ता ढलेपछि भने उनी अमेरिकाबाट टाढिए। आफूले लेबननको हिजबुल्लाह र गजाको हमासलाई साथ दिएको भन्दै बुसले आफ्नै सत्ता ढाल्ने त होइनन् भनेर उनी तर्सिएका थिए। गृहयुद्ध सुरू भएपछि बशरले धेरै विरोधी समूहको प्रहार झेल्नुपर्‍यो। इराकका अल्पसंख्यक कुर्द, सुन्नी आतंककारी समूह अल-कायदा, सिरियाको उत्तरी छिमेकी टर्कीले चलाएको समूह लगायतले एकैचोटि उनीविरूद्ध हमला गरे। त्यो घटनापछि पनि उनको सत्ता लामो समय नटिक्ने अनुमान गरिएको थियो। तर भइदियो के भने, अल-कायदा लगायत सुन्नी अतिवादी समूहले शक्ति आर्जन गर्लान् भनेर अमेरिकाले बशरको सत्ता ढाल्न धेरै जोडबल गरेन। इराकमा अमेरिकाले सुरू गरेको युद्धको विरोध गर्दै सन् २००८ मा अमेरिकी राष्ट्रपति निर्वाचित भएका बाराक ओबामा त्यसै पनि मध्यपूर्वमा आफ्नो सेना पठाएर अर्को युद्ध लड्न चाहँदैन थिए। त्यसपछि सन् २०१३ मा सद्दामको सेनामा रहेका अब्बल सुन्नी सैनिकहरू सामेल आइसिस समूहले इराकका धेरैजसो भाग कब्जा गर्‍यो। उनीहरूले सिरियासमेत समेटेर मुस्लिम राज्य (क्यालिफेट) बनाउने अभियान सुरू गरे। यसले अमेरिकालाई झन् अप्ठ्यारोमा पार्‍यो। अर्कातिर सिरियाको गृहयुद्ध झन् गिजोलिँदै गयो। इराक, सिरिया र टर्कीमा रहेका कुर्दको सुन्नीहरूसँग राम्रो सम्बन्ध थिएन। अर्को तर्फ सुन्नी समूह नै भए पनि पहिले नै स्थापित अल-कायदा, र अल-कायदा नरम भएको आरोप लगाउने आइसिसबीच पनि राम्रो सम्बन्ध थिएन। अमेरिकाले सहयोग गरेको कुर्दहरूले आफ्नोमा पृथकतावादी आन्दोलन चलाएको भनेर नेटो सदस्य भए पनि टर्कीले सहयोग गर्दैन थियो र सिरियामा आफ्नै समूह चलाउँथ्यो। त्यस्तो गिजोलिएको युद्धमा को कतापट्टि छ भनेर छुट्टयाउन समेत गार्‍हो थियो।  यस्तोमा बशरको शासन रहे पनि ढले पनि अमेरिकालाई टाउको दुखाइ हुने नै थियो। तर बशरको सत्ताभन्दा आइसिस समूह विश्वकै लागि ठूलो खतरा भएकाले अमेरिकाले सो समूहलाई सिध्याउनेमा सारा ध्यान लगायो। त्यसैले बशरविरूद्ध अमेरिकाले खासै धेरै बल प्रयोग गरेन। आफ्नै जनताविरूद्ध नरसंहार गरिरहेका बशरविरूद्ध अमेरिकी सेना प्रयोग गर्नुपर्ने माग पनि ओबामाले सुनेनन्। उनले रासायनिक हतियर प्रयोग गरेर 'लक्ष्मणरेखा' (ओबामाको शब्दमा रेड लाइन) पार गरे भने चाहिँ आफू चुप नलाग्ने उद्घोष ओबामाले गरे। यति हुँदाहुँदै बशरले दमास्कस बाहिरको क्षेत्रमा सरिन ग्यास प्रयोग गरेर ओबामाले कोरेको लक्ष्मणरेखा पार गरे। तैपनि ओबामाले केही कारबाही गरेनन्। यसरी महाशक्तिराष्ट्र अमेरिकाका राष्ट्रपतिले कोरेको लक्ष्मणरेखा उल्लंघन गर्दा पनि कुनै कारबाही नभएपछि बशरको हौसला बढ्यो। उनलाई सहयोग गरिरहेको इरान पनि हौसियो। टाढैबाट सहयोग गरिरहेको रूसले पनि उनको पक्षमा लड्न सेना पठायो। ठूलो रक्तपातपछि उनको सत्ता जोगियो। पूरै सिरिया कब्जा गर्ने अभियानमा हिँडेका विरोधीहरू टाढा टाढाका क्षेत्रमा मात्रै खुम्चिए। यही घटनापछि रूसी राष्ट्रपति भ्लादिमिर पुटिनले ओबामा र अमेरिका कमजोर भएको निष्कर्ष निकाल्दै २०१४ को सुरूमा युक्रेनको क्राइमिया कब्जा गरेको धेरै अन्तर्राष्ट्रिय विश्लेषकहरू दाबी गर्छन्। रूसले क्राइमिया कब्जा गर्दा पनि ओबामा नेतृत्वको अमेरिका र पश्चिमा राष्ट्रले कडा कदम नचालेकाले २०२२ फेब्रुअरीमा पूरै युक्रेनमाथि हमला गरिएको विश्लेषकहरूको भनाइ छ। यसबीच बशरले आफ्नो शासनसत्ता टिकाइराखे पनि लगातारको अमेरिकी नाकाबन्दी र युद्धका कारण आर्थिक संकट झेल्नुपरेको थियो। आफ्नो सत्ता टिकाउन उनी र उनी निकटका धेरैले व्यापक भ्रष्टाचार गरेका थिए। यस्तो मुस्किल घडीमा २०२३ फेब्रुअरीमा टर्की-सिरियामा महाभूकम्प गयो, जसले बशरलाई सत्ता टिकाउन सजिलो भयो। भुइँचालोमा हजारौं सिरियाली जनताको ज्यान गए पनि बशरको सत्तालाई फाइदै पुग्यो। साउदी अरबले ठूलो परिमाणमा राहत सामग्री पठायो। पश्चिमा राष्ट्रहरूले चलाउने सहायता संस्थाहरूले पनि सिरियाको भुइँचालो प्रभावित क्षेत्रमा राहत सामग्री वितरण गर्न बशरसँग समन्वय गर्नुपर्‍यो। उक्त भुइँचालोले साउदीसँग सम्बन्ध सुधार भएपछि सन् २०२३ मेमा सिरिया अरब लिगमा फिर्ता भयो। त्यसअघि २०११ को गृहयुद्धमा चरम दमन गरेको भन्दै साउदीको बोलबाला रहेको अरब लिगले सिरियालाई निष्कासन गरेको थियो। भुइँचालोपछि भने साउदीले सिरियालाई अरब लिगमा फिर्ता मात्र ल्याएन, सिरियाली जनताले भोगेको दु:ख देखाउँदै मानवीय आधारमा बशरको सत्ताप्रति नरम हुन अमेरिकासँग सिफारिश गर्न थाल्यो। २०२३ अक्टोबर ७ मा हमासले इसराइलमाथि हमला गरेपछि सिरिया पनि इसराइलसँग युद्धमा तानिन सक्ने खतरा थियो। बशरले चतुर्‍याइँका साथ त्यसको सामना गरे। सिमाना नजोडिए पनि इसराइललाई घेराबन्दी गर्न इरानले छिमेकी देशहरूमा विभिन्न समूह परिचालन गर्छ। लेबननमा हिजबुल्लाह, गजामा हमास, यमनमा हुथी र इराकमा विभिन्न समूहलाई हतियार र सैन्य तालिम दिएर इसराइलमाथि आक्रमण गराउँछ। असद वंशले राज गरेको सिरियाको भूमि पनि हिजबुल्लाहलाई हतियार दिन र हमासलाई समर्थन गर्न इरानले प्रयोग गर्दै आएको छ। इरानको इस्लामिक रिभोलुसनरी गार्ड कोर (आइआरजिसी) को कुर्दस् फोर्सले इसराइल र अमेरिकाविरूद्ध बनाएको विदेशी समूहहरूको यो मोर्चाबन्दीलाई 'एक्सिस अफ रेजिस्टेन्स' भनिन्छ। हिजबुल्लाहले अक्टोबर ७ मा गरेको हमलाको भोलिपल्टदेखि नै हमासको समर्थनमा इसराइलमाथि रकेट प्रहार गर्न थाल्यो। तर बशरले इसराइलविरूद्ध केही गरेनन्। झन् सिरियामा रहेका इरानी सैनिक संरचना र हिजबुल्लाह लडाकूमाथि इसराइलले बेला बेला प्रहार गर्दा पनि आँखा चिम्लिए। त्यसो त गृहयुद्धले धराशायी भएको सिरियाली सेनाले इसराइललाई केही गर्न पनि सक्दैन थियो। तैपनि हमाससँग गजामा लडिरहेको इसराइललाई धेरैतिर आफ्नो सेना खटाउनुपरेन। यसरी लामो समय दाहिना रहेको भाग्यले केही साताअघि आएर भने बशरको साथ छाड्यो। साउदी र अन्य सहायता संस्थाहरूको दबाबमा अमेरिकाले वार्ता गरेर नाकाबन्दी हटाउने चर्चा चल्न थालेकै बेला बशरको सत्ता जोगाउन लडेको हिजबुल्लाहको हठका कारण उनको दशा बिग्रिन थाल्यो। अमेरिका लगायत पश्चिमा राष्ट्रको व्यापक दबाबका बाबजुद गजामा नरसंहार मच्चाइरहेका इसराइली प्रधानमन्त्री बेन्जामिन नेतन्याहु हिजबुल्लाहसँग भने सुलह गर्न चाहन्थे। त्यसैले इसराइलमाथि रकेट प्रहार गर्न छाडे आफूले पनि लेबननमा प्रहार नगर्ने प्रस्ताव इसराइलले गर्‍यो। हिजबुल्लाह प्रमुख हसन नसरल्लाहले भने गजामा युद्धविराम नहुञ्जेल रकेट आक्रमण जारी राख्ने बताएपछि इसराइल हिजबुल्लाहविरूद्ध आक्रामक भयो। त्यसै क्रममा सेप्टेम्बर १७ मा हिजबुल्लाह सदस्यले बोकेका पेजरहरू एकैपटक विस्फोट गराइयो। त्यसपछि इसराइलले हिजबुल्लाहविरूद्ध अप्रत्यासित सफलता हासिल गरेको छ। नसरल्लाह लगायत हिजबुल्लाहका धेरै वरिष्ठ नेता र सैन्य कमान्डर मारिएका छन् भने इरानले दिएका धेरैजसो आधुनिक हतियार नष्ट गरिएका छन्। नसरल्लाहको हत्यापछि रन्थनिएको इरानले इसराइलमाथि अक्टोबर १ मा हमला गर्‍यो। त्यसको २५ दिनपछि भएको जबाबी हमलामा इसराइलले आधुनिक एयर डिफेन्स सिस्टम लगभग ध्वस्त पारेको दाबी गरेको छ। यसरी हिजबुल्लाह समूह तहसनहस भएको र लगातार हतियार दिएर भरथेग गर्दै आएको इरान पनि कमजोर भएका बेला एकैपटक धेरै विद्रोही समूहले हमला गरेर बशरको सत्ता ढालेका छन्।  केही महिनाअघि टर्कीले वार्तामा बोलाउँदा समेत ध्यान नदिएका बशर अहिले देश छाडेर भाग्न बाध्य भएका छन्। टर्कीले आफूकहाँ आएका सिरियाली शरणार्थी घर फर्किने वातावरण बनोस् र पृथकतावादी कुर्दहरूले आफूकहाँ बितन्डा नमच्चाऊन् भनेर वार्ता गर्न चाहेको थियो। तर आफ्नो सिमाभित्र रहेका टर्कीका सेना फर्किनुपर्ने र टर्कीले सहयोग गर्दै आएको समूहलाई पनि सहयोग बन्द गर्नुपर्ने भनेर बशर वार्तामा बस्न मानेनन्। बशरविरूद्ध खनिएका विद्रोहीलाई क-कसले सहयोग गरे भनेर अहिलेसम्म खुलेको छैन। तर उनीसँग चिढिएको टर्कीले आफूले चलाएको समूहका साथै हयात तहरिर अल-शाम समूहलाई समेत हमला गर्न हरियो झन्डा देखाएको मानिन्छ। नोभेम्बर २७ मा सुरू भएको आक्रमणका कारण ५० वर्षभन्दा बढी समय चलेको असद वंशको सत्ता तासको महलसरी ११ दिनमै ढलेको छ। अमेरिकी नाकाबन्दी हट्न लागेको भनेर हौसिएका असदले आफ्ना इलाकामा हमला गर्ने योजना बनाएको थाहा पाएर  विद्रोहीले आक्रमण गरेका थिए। कतिले त विद्रोहीले केही सफलता हासिल गरे असद वार्तामा अलिक लचक होलान् भनेर टर्कीले आक्रमण गर्न अनुमति दिएको थियो भन्छन्। तर विद्रोहीले बिना कुनै रोकटोक मुख्य शहरहरू कब्जा गर्दै अन्ततः उनको सत्ता नै ढलाए। विद्रोहीले लगातार सफलता हात पार्न थालेपछि केही दिनअघि रूसले इरान, टर्की र सिरियाका विदेशमन्त्रीहरूको कतारमा भएको बैठकमा टर्की र सिरियाको सुलह गराउन खोजेको थियो। तर धेरै कमजोर बनेका बशरसँग टर्कीले पनि सुलह गर्न खोजेन। उसले सुलह गर्न खोजेको भए पनि युद्ध मैदानमा सफलता हासिल गरिरहेका विद्रोहीले मान्ने सम्भावना कम थियो। बशरले रूस र इरानसँग सहायता मागे पनि युक्रेनसँग लड्न हम्मे-हम्मे परिरहेको रूसले पहिलेजस्तो सहयोग गर्ने अवस्था थिएन। हिजबुल्लाह तहसनहस भएपछि धेरै कमजोर भएको इरानलाई त बशरको पक्षमा लड्न गए उनीहरूमाथि हमला गर्ने भनेर इसराइलले धम्की नै दिएको पश्चिमा मिडियाले लेखेका छन्। बशरको पक्षमा हतियार बोकेर गएको भनिएका केही इरानी हवाईजहाज सिरियाभित्र पसे इसराइलले मिसाइल हानेर झार्ने धम्की दिएपछि फर्किएको दाबी इसराइलले गरेको छ। बशरका लागि नलडी सिरियामा रहेको इरानी सेना फर्किएपछि सिमानापारि आफ्नोविरूद्ध प्रयोग गर्न इरानले वर्षौं लगाएर बनाएको सैन्य संरचनामा इसराइलले हिजैदेखि व्यापक प्रहार गरेर ध्वस्त बनाइरहेको छ। यस्तोमा आइतबार बिहानै दमास्कसभित्र विद्रोही छिर्दै गर्दा बशर देश छाडेर भागेको बताइन्छ। अहिले उनी कहाँ छन् भन्ने खुलेको छैन। उनले राजीनामा दिएको र द्वन्द्वरत धेरै पक्षसँग कुरा गरेर सिरिया छाडेको रूसी विदेश मन्त्रालयले जनाएको छ। सिरियाको विदेश मन्त्रालयले बशरको नाम उल्लेख नगरी सिरियाको इतिहासमा नयाँ अध्याय लेखिएको र सबै सिरियाली एक हुने भनेर विज्ञप्ति निकालेको छ। बशरका प्रधानमन्त्री मोहम्मद गाजी जलालीले पनि भिडिओ वक्तव्य निकाल्दै कार्यभार सुम्पन तयार रहेको बताएका छन्। रूसी नेता लेनिनले एक शताब्दीअघि भनेजस्तै सिरिया र मध्यपूर्वमा अहिले दशकौंमा हुने घटना केही सातामै भइरहेका छन्। सिरियामा एक दशकभन्दा बढी चलेको गृहयुद्ध र पाँच दशकभन्दा बढीको तानाशाही असद वंशको शासन सकिएर आगामी दिनमा शान्तिपूर्ण बिहानी उदाउन सक्छ। अर्कातर्फ बशरविरूद्ध लडेका विभिन्न विद्रोहीहरू आपसमै लड्न पनि सक्छन्। सिरियाको भविष्य कस्तो हुन्छ भन्ने कुरा इसराइल लगायत शक्ति राष्ट्रभन्दा धेरै विद्रोही समूहमध्ये सबभन्दा बलियो हयात तहरिर अल-शामको नेतृत्व गर्ने अबु मोहम्मद अल जोलानीमा निर्भर गर्नेछ। उनको वास्तविक नाम भने अहमद अल-शारा हो। अतिवादी अल-कायदा र आइसिस लगायत समूहको खतराका कारण अमेरिकाले एक दशकअघि बशरको सत्ता ढलाउन धेरै प्रयास नगरेको भनेर ४२ वर्षीय जोलानीले राम्ररी बुझेका छन्। त्यसैले २०१६ मै अल-कायदाबाट अलग भएको आफ्नो समूहका लडाकूलाई संयम अपनाउन उनले निर्देशन दिइरहेका छन्। राज्य संरचना ध्वस्त नगर्न र अरू धर्म र समुदायका जनतामाथि आक्रमण नगर्न पनि भनिरहेका छन्। उनले सत्ताको नेतृत्व गर्न पाए साँच्चै नै उदारवादी भएर सरकार चलाउँछन् कि अफगानिस्तानका तालिवानजस्तै निरंकुश बन्छन्, त्यो हेर्न बाँकी नै छ। उनले उदारवादी सरकार चलाउन खोजे पनि वर्षौंसम्म अल-कायदामा आबद्ध उनका अतिवादी लडाकू त्यसका लागि तयार हुन्छन् कि हुन्नन् भन्ने पनि सिरियाको शान्तिपूर्ण भविष्यका लागि महत्त्वपूर्ण हुनेछ। (प्रेम ढकाल सेतोपाटी अंग्रेजी संस्करणका सम्पादक हुन्।) "
    },
    {
        "title": "बीमा प्राधिकरणका अध्यक्षविरूद्ध जागिर सके पनि पदमै बसेको भन्दै मुद्दा",
        "link": "https://www.setopati.com/politics/345630",
        "content": "नेपाल बीमा प्राधिकरणका अध्यक्ष सूर्यप्रसाद सिलवालविरूद्ध विशेष अदालतमा मुद्दा दायर भएको छ।  अध्यक्ष सिलवालले नपाएको अहोदा पाएँ भन्दै झुट्टा विवरण दिएको आरोपमा अख्तियार दुरूपयोग अनुसन्धान आयोग टंगालले सोमबार विशेष अदालतमा मुद्दा दायर गरेको प्रवक्ता नरहरि घिमिरेले जानकारी दिए। अख्तियारका अनुसार नागरिकतामा उनले पटक-पटक जन्म मिति संशोधन गरी नागरिकता तथा राहदानीमा केरमेट र जालझेल गरेको आरोप लागेको थियो। प्राधिकरणको अध्यक्षको हैसियतमा ६५ वर्षको उमेरको हदबाट अनिवार्य अवकाशमा हुनुपर्नेमा २०८० साउन १६ गतेबाट ६६ औं वर्षमा प्रवेश गर्दा समेत पदमा बहाल नै रहेर ९ महिनादेखि राष्ट्रसेवक पदको दुरूपयोग गरी लाभ, सुविधा र अधिकारको प्रयोग गरेको भन्दै उजुरी परेको थियो। अख्तियारले उनीमाथि अनुसन्‍धान गर्दा जिल्ला प्रशासन कार्यालय पर्साबाट २०३२ फागुन २४ गते नेपाली नागरिकता लिएको खुलेको हो।  उक्त नागरिकता लिँदा १६ वर्ष उल्लेख भएको, काठमाडौंबाट ६६/ वैशाख १७ गते जारी भएको प्रतिलिपिमा जन्ममिति २०१६ कात्तिक २२ गते उल्लेख भएको, त्रिभुवन विश्वविद्यालयबाट जारी भएको डिप्लोमा तहको ट्रान्सक्रिप्टमा जन्म मिति २०१५ साउन १५ गते उल्लेख भएको देखिएको थियो। उनले स्वंयले भरेको नोकरी तथा वैयक्तिक विवरण (सिटरोल)मा समते ट्रान्‍क्रिप्टको जन्ममिति उल्लेख गरेको अख्तियारको आरोप छ। अध्यक्ष सिलवाल २०४३ साल साउन १ गते रा.प तृतीय श्रेणी पदमा नियुक्ति लिएका थिए। त्यस्तै उनले २०७३ साउन १५ गते निजामति सेवाबाट बिदा भएका थिए। तर उनले बहाल रहेकै बेलामा कूटनीतिक राहदानी, विशेष राहदानी लिनका लागि भरेको विवरणमा भने २०१८ कात्तिक २४ गतेलाई जन्ममिति कायम गरेको अख्तियारले जनाएको छ। ‘प्रतिवादीले आफ्नो वास्तविक जन्ममिति भन्दा करिब ३ वर्ष उमेर घटाएर उक्त राष्ट्रसेवकको हैसियतले प्राप्त हुने कूटनीतिक राहदानी र विशेष राहदानी प्राप्त गर्न झुट्टा विवरण पेश गरी, प्राप्त गरी गराई राष्ट्रसेवकको रुपमा उक्त राहदानीहरु प्रयोग प्रचलनमा ल्याई लाभ, सुविधा प्राप्त गरेको,’ प्रवक्ता घिमिरेले भने। त्यसैगरी उनी बीमा समितिमा नियुक्त हुनु अगावै अर्को व्यक्तिलाई नियुक्त वा मनोनय भएका पदाधिकारी तथा सदस्यको उमेर ६५ वर्ष पुगेपछि स्वत: अवकाश हुने मापदण्ड छ। उक्त मापदण्ड २०७७ साल माघ १९ गते मन्त्रिपरिषदको बैठकले स्वीकृत गरेको थियो। तर उनले २०७७ साल माघ २२ गते उक्त पदमा वहाली गरेका थिए। तर उनले २०८० साउन १५ गते अवकाश भई अध्यक्ष पदमा बस्न नपाउने जानीजानी बहाल गरेको, बिमा प्राधिकरणको नपाए/नभएको अध्‍यक्षको ओहोदा, अधिकार, हैसियत हालसम्म पनि काम गरिरहेको अख्तियारको ठहर छ।  अख्तियारले उनलाई भ्रष्टाचार निवारण ऐन, २०५९ को दफा १५ अनुसार एक वर्षदेखि दुई वर्षसम्म कैद सजाय र ५० देखि एक लाखसम्म जरिवाना र दफा १६ (१) अनुसार कसुरको मात्रा अनुसार ६ महिनादेखि एक वर्षसम्म कैद र १० हजार रुपैयाँदेखि २० हजार रुपैयाँसम्म जरिवानाको माग गरेको छ।  त्यसैगरी उनलाई दफा २४ संवैधानिक अंग वा निकायका पदाधिकारी रहेका उनले कसुर गरेकोमा थप तीन वर्षसम्मको कैद पनि माग अख्तियारले गरेको छ। सिलवालले २०८० साउन १५ गते देखि हाल सम्म रकम ३६ लाख ६२ हजार १५४ रुपैयाँ रकम लाभ लिएको आरोप छ। त्यसैले उनको सम्पत्ति र साधन रोक्का गर्न माग गरेको छ। "
    },
    {
        "title": "तरूण दल र किसान संघको परिमार्जित विधान पारित",
        "link": "https://www.setopati.com/politics/345618",
        "content": "नेपाली कांग्रेसले भ्रातृ संस्था नेपाल तरूण दल र नेपाल किसान संघको परिमार्जित विधान पारित गरेको छ। सोमबार सभापति शेरबहादुर देउवाको निवास बूढानीलकण्ठमा बसेको केन्द्रीय कार्यसम्पादन समिति बैठकले तरूण दल र  किसान संघको परिमार्जित विधान पारित गरेको प्रवक्ता प्रकाशशरण महतले जानकारी दिए। कांग्रेसले नियमित महाधिवेशन हुन नसकेका तरूण दललगायतको महाधिवेशन चैतभित्र सम्पन्न गर्न निर्देशन समितिसमेत बनाएको छ। विधान पारित भएसँगै तोकिएको समयमा महाधिवेशन गर्ने बाटो खुलेको छ।   "
    },
    {
        "title": "बिआरआई फ्रेमवर्कअन्तर्गत अनुदानका परियोजना मात्रै अघि बढ्छ: कांग्रेस",
        "link": "https://www.setopati.com/politics/345598",
        "content": "नेपाली कांग्रेसले बिआरआई फ्रेमवर्कअन्तर्गत चीनले अनुदान दिने परियोजनाहरू मात्र अघि बढ्ने बताएको छ। सभापति शेरबहादुर देउवाको निवास बूढानीलकण्ठमा सोमबार बिहान बसेको केन्द्रीय कार्यसम्पादन समिति बैठकले चीनले अनुदान दिने परियोजनामात्रै नेपालमा अघि बढ्ने निष्कर्ष निकालेको हो। प्रवक्ता प्रकाशशरण महतले दिएको जानकारीअनुसार बैठकमा बिआरआईका विषयमा पनि कुराकानी भएको छ। यो पनि: नेपालले प्रस्ताव गरेका १२ मध्ये १० परियोजना परे बिआरआई फ्रेमवर्कमा ‘कार्यसम्पादन समितिमा बिआरआईबारे पनि छलफल भयो। पार्टीको कार्यसम्पादन समितिले पहिला नै अनुदान स्वीकार गर्ने भनेअनुसार चीनबाट आएको प्रस्तावमा सरकार र हाम्रो पार्टीबीच पनि छलफल गरेर प्रधानमन्त्रीको चीन भ्रमणका बेला अनुदान सहयोग लिने गरी चीन सरकारसँग प्रस्ताव गरियो,’ प्रवक्ता महतले भने, ‘बिआरआई फ्रेमवर्कअन्तर्गत १० परियोजना सूची छन्। जुनमा अनुदान दिन चीन तयार हुन्छ त्यो परियोजना मात्रै सम्झौता र अघि बढ्छ, ऋण लिँदैनौं।’ ऋण लिएर बनाएका परियोजना फलदायी नभएकोले ऋण लिन सक्ने अवस्था नरहेको पनि उनले बताएका छन्। नेपालले ऋण लिँदैन भन्ने कुरा चीनले पनि बुझिसकेको महतको भनाइ छ।‘ऋण लिएर बनाएका परियोजना फलदायी भएनन् भन्ने हाम्रो निष्कर्ष छ। अनुदान नै लिने हो ऋण होइन,’ महतले भने, ‘प्रधानमन्त्री र परराष्ट्र मन्त्रीले पनि चीन भ्रमणका क्रममा चिनियाँ पक्षसँग कुरा राख्नु भएको छ। चीनले पनि नेपालले ऋण लिँदैन भन्ने कुरा बुझेको छ।’ नेपाल सरकारले प्रधानमन्त्री केपी शर्मा ओलीको चीन भ्रमणका क्रममा प्रस्ताव गरेका १२ मध्ये २ वटा हटाएर फ्रेमवर्क अन्तर्गत १० वटा परियोजना अघि बढाउने सहमति गरेको थियो। "
    },
    {
        "title": "सुशासन र सभ्य समाज निर्माण गर्न भ्रष्टाचारलाई निर्मूल पार्नुपर्छ: उपप्रधानमन्त्री सिंह",
        "link": "https://www.setopati.com/politics/345609",
        "content": "उपप्रधानमन्त्रीसमेत रहेका सहरी विकास मन्त्री प्रकाशमान सिंहले सुशासनका लागि भ्रष्टाचार नियन्त्रण र सदाचारको प्रवर्द्धन अनिवार्य सर्त रहेको बताएका छन्। भ्रष्टाचार विरुद्धको अन्तर्राष्ट्रिय दिवसको अवसरमा सोमबार भएको कार्यक्रममा उपप्रधानमन्त्री सिंहले सुशासन र सभ्य समाज निर्माण गर्न भ्रष्टाचारलाई निर्मूल पार्नुपर्ने बताए। यसका लागि राज्यका जिम्मेवार संयन्त्र, निकाय र पदाधिकारीहरुले आफ्नो दायित्वलाई अझ बढी जिम्मेवारीका साथ निर्वाह गर्नुपर्ने सिंहले बताए। ‘भ्रष्टाचार एउटा संगठित अपराध हो, भ्रष्टाचारले घुसखोरी र आर्थिक अनियमिततालाई बढावा दिएर आर्थिक विकासलाई सुस्त बनाउँछ। यसले निर्वाचन प्रणालीलाई प्रभावित गरी राजनीतिक अस्थिरता बढाउँछ। यसप्रति राज्य बढी सक्रिय हुनु जरूरी छ,’ सिंहले भने।   "
    },
    {
        "title": "मानव अधिकार आयोगले बोलायो आइजिपी कुँवरलाई",
        "link": "https://www.setopati.com/politics/345607",
        "content": "राष्ट्रिय मानव अधिकार आयोगले नेपाल प्रहरीका महानिरीक्षक (आइजिपी) बसन्तबहादुर कुँवरलाई छलफलका लागि बोलाएको छ। राष्ट्रिय स्वतन्त्र पार्टी (रास्वपा) सभापति रवि लामिछानेमाथि दुर्व्यवहार भएको भन्ने विषयमा सोधपुछ गर्नका लागि सोमबार दिउँसो कुँवरलाई आयोगमा बोलाइएको सहप्रवक्ता श्यामबाबु काफ्लेले जानकारी दिए।  लामिछानेलाई चितवन जिल्ला प्रहरी कार्यालयबाट पोखरामा रातारात दुर्व्यवहार गरेर लगेको आरोप रास्वपाको छ। मापसे गरेका प्रहरीले लामिछानेलाई उठाएको, र बिहान जहाजमार्फत पुर्‍याउन अनुरोध गरे पनि गाडीमै लगिएको भन्ने आरोप लगाएका थिए। यसबारे प्रश्न उठेपछि चितवन प्रहरीले आइतबार विज्ञप्ति जारी गर्दै यसबारे खण्डन गरेको थियो। "
    },
    {
        "title": "असद भागेर रसिया पुगे",
        "link": "https://www.setopati.com/politics/345579",
        "content": "देश छाडेर भागेका सिरियाका राष्ट्रपति बसर अल असद रूस पुगेको खुलेको छ। रूसको समाचार संस्था तासले क्रेमलिनलाई उद्धृत गर्दै सिरियाली राष्ट्रपति असद मस्को पुगेको उल्लेख गरेको छ। 'असद र उनका परिवार मस्को पुगेका छन्। मानवीयताका कारण उनीहरूलाई रूसले शरण दिएको छ,' क्रेमलिनका एक स्रोतलाई उद्धृत गर्दै तासले लेखेको छ। क्रेमलिनले सिरियाका विद्रोही संगठनका नेताहरूसँग पनि कुराकानी गरेको उनीहरुले सिरियाको भूमिमा रहेको रूसी सैन्य अड्डाहरू र कुटनीतिक नियोगहरूको सुरक्षाको ग्यारेन्टी गरेको तासको समाचारमा उल्लेख छ। 'रूस सधैं सिरियाली संकटको राजनीतिक समाधानको पक्षमा बोलेको छ। हामी संयुक्त राष्ट्रको मध्यस्थतामा वार्ता पुन: सुरु गर्न जोड दिन्छौं,' क्रेमलिनका ती स्रोतले भनेका छन्। आइतबार सिरियाका मुख्य मुख्य सहर कब्जा गर्दै विद्रोही लडाकुहरु दमास्कस पुगेपछि राष्ट्रपति असदले देश छाडेका थिए। यद्यपि उनी कहाँ गए भन्ने गोप्य राखिएको थियो। उनी चढेको हेलिकप्टर  दुर्घटना भएको समेत हुनसक्ने अन्तर्राष्ट्रिय समाचार संस्थाहरूले विभिन्न स्रोतलाई उद्धृत गरेर लेखेका थिए। असदले देश छाडेलगत्तै विद्रोही लडाकूहरुले सिरिया असदको शासनबाट मुक्त भएको घोषणा गरेका छन्। त्यहाँका प्रधानमन्त्रीले पनि विद्रोही लडाकूसँग मिलेर सिरियाली नागरिकहरुलाई उनीहरूको हक अधिकार र स्वतन्त्रता प्रत्याभूत हुनेगरी काम गर्ने प्रतिबद्धता व्यक्त गरेका छन्। ५० वर्षदेखि सिरियामा अकन्टक राज गर्दै आएको असद वंशको शासन यसरी ढल्यो -प्रेम ढकाल  'कहिलेकाहीँ कुनै पनि महत्त्वपूर्ण घटनाबिना दशक बित्छन्, कहिले भने केही सातामै दशकौंमा हुने महत्त्वपूर्ण घटना हुन्छन्।' यो भनाइ रूसी क्रान्तिका नेता भ्लादिमिर लेनिनको हो। उनले सन् १९१७ को बोल्सेभिक क्रान्ति सुरू गर्नुअघि स्विट्जरल्यान्डमा निर्वासित रहेका बेला आफ्ना समर्थकको हौसला बढाउन यसो भनेको मानिन्छ। लेनिनको यो भनाइ अहिले सिरियाका हकमा चरितार्थ भएको छ। अमेरिकासँग असहज सम्बन्धका बाबजुद सिरियामा पाँच दशकभन्दा बढी टिकेको असद वंशको शासन अहिले अमेरिकाको प्रत्यक्ष संलग्नताबिनै ढलेको छ। सन् १९७० को आखिरीमा हफिज अल असदले 'कू' गरेर आफ्नो वंशको एकतन्त्रीय शासन सुरू गरेका थिए। त्यो शासनलाई सन् २०११ मा सुरू भएको भीषण गृहयुद्धले पनि ढाल्न सकेको थिएन। तर पछिल्लो समय यस्ता घटनाक्रम विकसित भए, हफिजका छोरा बशर-अल असद देश छाडेर भाग्न बाध्य भएका छन्। गत सेप्टेम्बर १७ मा इसराइलले लेबनन र सिरियाका केही ठाउँमा हिजबुल्लाह समूहका सदस्यले बोकेका हजारौं 'पेजर' एकसाथ विस्फोट गराएपछि विकसित घटनाक्रमले नै असद वंशको ५० वर्षदेखिको अकन्टक शासन ढाल्न भूमिका खेलेको हो। हफिजले आफ्ना छोरा बशर-अल असद हुर्किंदै गर्दा उनलाई कहिल्यै उत्तराधिकारी मानेका थिएनन्। पहिलो सन्तान बुस्रा नै उनका लागि सबभन्दा प्रिय थिइन्। मुस्लिम समाजमा महिला शासक असम्भवप्राय: भएकाले हफिजले जेठा छोरा बसिललाई उत्तराधिकारीका रूपमा हुर्काएका थिए। अरू सन्तानको दाँजोमा माइला छोरा बशरलाई उनी खासै मन पराउँदैन थिए भनिन्छ। बसिल उमेरमा बशरभन्दा दुई वर्ष मात्र जेठा थिए। उनी बशरलाई सानैदेखि हेप्ने र पिट्ने गर्थे। बसिल आफै पनि हफिजको उत्तराधिकारी मानिएका पहिलो व्यक्ति थिएनन्। उनीभन्दा अगाडि हफिजका भाइ रफितलाई उत्तराधिकारी मानिएको थियो। रफितले सन् १९८४ मा आफ्ना दाइ गम्भीर बिरामी हुँदा सत्ता हत्याउन खोजेपछि हफिजले उनलाई देश छाड्न बाध्य पारे। त्यसपछि उनले आफ्ना छोरा बसिललाई छिट्टै शासनको उत्तराधिकारी बनाउने गरी काम थाले। त्यति बेला बसिल २२ वर्ष मात्र पुगेका थिए। सन् १९९४ जनवरीमा एउटा यस्तो घटना भयो, जसले हफिजको सपना चकनाचुर पारिदियो। निजी विमानमा जर्मनी उड्न विमानस्थल जाँदै गर्दा अत्यन्त तेज गतिमा चलाएको मर्सिडिज दुर्घटना परेर ३१ वर्षीय बसिलको मृत्यु भयो। बसिलको असामयिक मृत्युपछि हफिजले लन्डनमा आँखाको डाक्टर बन्न रेसिडेन्सी गरिरहेका बशरलाई फिर्ता बोलाएर उत्तराधिकारी बनाउने तयारी थाले। त्यसको छ वर्षपछि सन् २००० मा हफिजको निधन भयो। पिताको निधनपछि सत्तामा आएका 'कमजोर' बशरले २४ वर्ष अकन्टक शासन चलाउलान् भनेर कसैले सोचेका थिएनन्। सिरियाको कुल जनसंख्यामा झन्डै ७५ प्रतिशत सुन्नी मुसलमान छन्। हफिज भने अलवाइत (सिया समूहको एक हाँगा) सम्प्रदायका हुन्, जसको जनसंख्या करिब १० प्रतिशत मात्र छ। अल्पसंख्यक समुदायबाट आएर तीन दशक शासन चलाउन क्रूर हफिजलाई पनि निकै मुश्किल परेको थियो। उनले विपक्षी र अरू समुदायको हिंसात्मक दमन गरेर आफ्नो शासनसत्ता टिकाएका थिए। झन् बाल्यकालदेखि नै कमजोर भनेर चिनिएका र डाक्टरी पढ्दै गरेका मृदुभाषी बशरले त धेरै समय शासन चलाउलान् भनेर कसैले सोच्ने कुरै भएन। त्यसैबीच सन् २०१० को अन्त्यतिर ट्युनिसियाबाट सुरू 'अरब स्प्रिङ' आन्दोलनका कारण २०११ मा सिरिया भीषण गृहयुद्धमा फस्यो। त्यसले बशरको सत्ता तुरून्तै ढल्लाजस्तो देखिएको थियो। तर गृहयुद्धका बाबजुद उनी यतिका वर्ष शासन चलाउन सफल भए। सन् २००३ मा जब अमेरिकी राष्ट्रपति जर्ज डब्लु बुसले सद्दाम हुसेनसँग 'आमसंहारकारी' हतियार भएको आरोप लगाउँदै इराकमाथि आक्रमण गरे, त्यति बेला बशरले सुरूमा अमेरिकालाई साथ दिएका थिए। सद्दामको सत्ता ढलेपछि भने उनी अमेरिकाबाट टाढिए। आफूले लेबननको हिजबुल्लाह र गजाको हमासलाई साथ दिएको भन्दै बुसले आफ्नै सत्ता ढाल्ने त होइनन् भनेर उनी तर्सिएका थिए। गृहयुद्ध सुरू भएपछि बशरले धेरै विरोधी समूहको प्रहार झेल्नुपर्‍यो। इराकका अल्पसंख्यक कुर्द, सुन्नी आतंककारी समूह अल-कायदा, सिरियाको उत्तरी छिमेकी टर्कीले चलाएको समूह लगायतले एकैचोटि उनीविरूद्ध हमला गरे। त्यो घटनापछि पनि उनको सत्ता लामो समय नटिक्ने अनुमान गरिएको थियो। तर भइदियो के भने, अल-कायदा लगायत सुन्नी अतिवादी समूहले शक्ति आर्जन गर्लान् भनेर अमेरिकाले बशरको सत्ता ढाल्न धेरै जोडबल गरेन। इराकमा अमेरिकाले सुरू गरेको युद्धको विरोध गर्दै सन् २००८ मा अमेरिकी राष्ट्रपति निर्वाचित भएका बाराक ओबामा त्यसै पनि मध्यपूर्वमा आफ्नो सेना पठाएर अर्को युद्ध लड्न चाहँदैन थिए। त्यसपछि सन् २०१३ मा सद्दामको सेनामा रहेका अब्बल सुन्नी सैनिकहरू सामेल आइसिस समूहले इराकका धेरैजसो भाग कब्जा गर्‍यो। उनीहरूले सिरियासमेत समेटेर मुस्लिम राज्य (क्यालिफेट) बनाउने अभियान सुरू गरे। यसले अमेरिकालाई झन् अप्ठ्यारोमा पार्‍यो। अर्कातिर सिरियाको गृहयुद्ध झन् गिजोलिँदै गयो। इराक, सिरिया र टर्कीमा रहेका कुर्दको सुन्नीहरूसँग राम्रो सम्बन्ध थिएन। अर्को तर्फ सुन्नी समूह नै भए पनि पहिले नै स्थापित अल-कायदा, र अल-कायदा नरम भएको आरोप लगाउने आइसिसबीच पनि राम्रो सम्बन्ध थिएन। अमेरिकाले सहयोग गरेको कुर्दहरूले आफ्नोमा पृथकतावादी आन्दोलन चलाएको भनेर नेटो सदस्य भए पनि टर्कीले सहयोग गर्दैन थियो र सिरियामा आफ्नै समूह चलाउँथ्यो। त्यस्तो गिजोलिएको युद्धमा को कतापट्टि छ भनेर छुट्टयाउन समेत गार्‍हो थियो।  यस्तोमा बशरको शासन रहे पनि ढले पनि अमेरिकालाई टाउको दुखाइ हुने नै थियो। त्यसैले बशरविरूद्ध अमेरिकाले खासै धेरै बल प्रयोग गरेन। आफ्नै जनताविरूद्ध नरसंहार गरिरहेका बशरविरूद्ध अमेरिकी सेना प्रयोग गर्नुपर्ने माग पनि ओबामाले सुनेनन्। उनले रासायनिक हतियर प्रयोग गरेर 'लक्ष्मणरेखा' (ओबामाको शब्दमा रेड लाइन) पार गरे भने चाहिँ आफू चुप नलाग्ने उद्घोष ओबामाले गरे। यति हुँदाहुँदै बशरले दमास्कस बाहिरको क्षेत्रमा सरिन ग्यास प्रयोग गरेर ओबामाले कोरेको लक्ष्मणरेखा पार गरे। तैपनि ओबामाले केही कारबाही गरेनन्। यसरी महाशक्तिराष्ट्र अमेरिकाका राष्ट्रपतिले कोरेको लक्ष्मणरेखा उल्लंघन गर्दा पनि कुनै कारबाही नभएपछि बशरको हौसला बढ्यो। उनलाई सहयोग गरिरहेको इरान पनि हौसियो। टाढैबाट सहयोग गरिरहेको रूसले पनि उनको पक्षमा लड्न सेना पठायो। ठूलो रक्तपातपछि उनको सत्ता जोगियो। पूरै सिरिया कब्जा गर्ने अभियानमा हिँडेका विरोधीहरू टाढा टाढाका क्षेत्रमा मात्रै खुम्चिए। यही घटनापछि रूसी राष्ट्रपति भ्लादिमिर पुटिनले ओबामा र अमेरिका कमजोर भएको निष्कर्ष निकाल्दै २०१४ को सुरूमा युक्रेनको क्राइमिया कब्जा गरेको धेरै अन्तर्राष्ट्रिय विश्लेषकहरू दाबी गर्छन्। रूसले क्राइमिया कब्जा गर्दा पनि ओबामा नेतृत्वको अमेरिका र पश्चिमा राष्ट्रले कडा कदम नचालेकाले २०२२ फेब्रुअरीमा पूरै युक्रेनमाथि हमला गरिएको विश्लेषकहरूको भनाइ छ। यसबीच बशरले आफ्नो शासनसत्ता टिकाइराखे पनि लगातारको अमेरिकी नाकाबन्दी र युद्धका कारण आर्थिक संकट झेल्नुपरेको थियो। आफ्नो सत्ता टिकाउन उनी र उनी निकटका धेरैले व्यापक भ्रष्टाचार गरेका थिए। यस्तो मुस्किल घडीमा २०२३ फेब्रुअरीमा टर्की-सिरियामा महाभूकम्प गयो, जसले बशरलाई सत्ता टिकाउन सजिलो भयो। भुइँचालोमा हजारौं सिरियाली जनताको ज्यान गए पनि बशरको सत्तालाई फाइदै पुग्यो। साउदी अरबले ठूलो परिमाणमा राहत सामग्री पठायो। पश्चिमा राष्ट्रहरूले चलाउने सहायता संस्थाहरूले पनि सिरियाको भुइँचालो प्रभावित क्षेत्रमा राहत सामग्री वितरण गर्न बशरसँग समन्वय गर्नुपर्‍यो। उक्त भुइँचालोले साउदीसँग सम्बन्ध सुधार भएपछि सन् २०२३ मेमा सिरिया अरब लिगमा फिर्ता भयो। त्यसअघि २०११ को गृहयुद्धमा चरम दमन गरेको भन्दै साउदीको बोलबाला रहेको अरब लिगले सिरियालाई निष्कासन गरेको थियो। भुइँचालोपछि भने साउदीले सिरियालाई अरब लिगमा फिर्ता मात्र ल्याएन, सिरियाली जनताले भोगेको दु:ख देखाउँदै मानवीय आधारमा बशरको सत्ताप्रति नरम हुन अमेरिकासँग सिफारिश गर्न थाल्यो। २०२३ अक्टोबर ७ मा हमासले इसराइलमाथि हमला गरेपछि सिरिया पनि इसराइलसँग युद्धमा तानिन सक्ने खतरा थियो। बशरले चतुर्‍याइँका साथ त्यसको सामना गरे। सिमाना नजोडिए पनि इसराइललाई घेराबन्दी गर्न इरानले छिमेकी देशहरूमा विभिन्न समूह परिचालन गर्छ। लेबननमा हिजबुल्लाह, गजामा हमास, यमनमा हुथी र इराकमा विभिन्न समूहलाई हतियार र सैन्य तालिम दिएर इसराइलमाथि आक्रमण गराउँछ। असद वंशले राज गरेको सिरियाको भूमि पनि हिजबुल्लाहलाई हतियार दिन र हमासलाई समर्थन गर्न इरानले प्रयोग गर्दै आएको छ। इरानको इस्लामिक रिभोलुसनरी गार्ड कोर (आइआरजिसी) को कुर्दस् फोर्सले इसराइल र अमेरिकाविरूद्ध बनाएको विदेशी समूहहरूको यो मोर्चाबन्दीलाई 'एक्सिस अफ रेजिस्टेन्स' भनिन्छ। हिजबुल्लाहले अक्टोबर ७ मा गरेको हमलाको भोलिपल्टदेखि नै हमासको समर्थनमा इसराइलमाथि रकेट प्रहार गर्न थाल्यो। तर बशरले इसराइलविरूद्ध केही गरेनन्। झन् सिरियामा रहेका इरानी सैनिक संरचना र हिजबुल्लाह लडाकूमाथि इसराइलले बेला बेला प्रहार गर्दा पनि आँखा चिम्लिए। त्यसो त गृहयुद्धले धराशायी भएको सिरियाली सेनाले इसराइललाई केही गर्न पनि सक्दैन थियो। तैपनि हमाससँग गजामा लडिरहेको इसराइललाई धेरैतिर आफ्नो सेना खटाउनुपरेन। यसरी लामो समय दाहिना रहेको भाग्यले केही साताअघि आएर भने बशरको साथ छाड्यो। साउदी र अन्य सहायता संस्थाहरूको दबाबमा अमेरिकाले वार्ता गरेर नाकाबन्दी हटाउने चर्चा चल्न थालेकै बेला बशरको सत्ता जोगाउन लडेको हिजबुल्लाहको हठका कारण उनको दशा बिग्रिन थाल्यो। अमेरिका लगायत पश्चिमा राष्ट्रको व्यापक दबाबका बाबजुद गजामा नरसंहार मच्चाइरहेका इसराइली प्रधानमन्त्री बेन्जामिन नेतन्याहु हिजबुल्लाहसँग भने सुलह गर्न चाहन्थे। त्यसैले इसराइलमाथि रकेट प्रहार गर्न छाडे आफूले पनि लेबननमा प्रहार नगर्ने प्रस्ताव इसराइलले गर्‍यो। हिजबुल्लाह प्रमुख हसन नसरल्लाहले भने गजामा युद्धविराम नहुञ्जेल रकेट आक्रमण जारी राख्ने बताएपछि इसराइल हिजबुल्लाहविरूद्ध आक्रामक भयो। त्यसै क्रममा सेप्टेम्बर १७ मा हिजबुल्लाह सदस्यले बोकेका पेजरहरू एकैपटक विस्फोट गराइयो। त्यसपछि इसराइलले हिजबुल्लाहविरूद्ध अप्रत्यासित सफलता हासिल गरेको छ। नसरल्लाह लगायत हिजबुल्लाहका धेरै वरिष्ठ नेता र सैन्य कमान्डर मारिएका छन् भने इरानले दिएका धेरैजसो आधुनिक हतियार नष्ट गरिएका छन्। नसरल्लाहको हत्यापछि रन्थनिएको इरानले इसराइलमाथि अक्टोबर १ मा हमला गर्‍यो। त्यसको २५ दिनपछि भएको जबाबी हमलामा इसराइलले आधुनिक एयर डिफेन्स सिस्टम लगभग ध्वस्त पारेको दाबी गरेको छ। यसरी हिजबुल्लाह समूह तहसनहस भएको र लगातार हतियार दिएर भरथेग गर्दै आएको इरान पनि कमजोर भएका बेला एकैपटक धेरै विद्रोही समूहले हमला गरेर बशरको सत्ता ढालेका छन्। नोभेम्बर २७ मा सुरू भएको आक्रमणका कारण ५० वर्षभन्दा बढी समय चलेको असद वंशको सत्ता तासको महलसरी १० दिनमै ढलेको छ। केही महिनाअघि टर्कीले वार्तामा बोलाउँदा समेत ध्यान नदिएका बशर अहिले देश छाडेर भाग्न बाध्य भएका छन्। टर्कीले आफूकहाँ आएका सिरियाली शरणार्थी घर फर्किने वातावरण बनोस् र पृथकतावादी कुर्दहरूले आफूकहाँ बितन्डा नमच्चाऊन् भनेर वार्ता गर्न चाहेको थियो। तर आफ्नो सिमाभित्र रहेका टर्कीका सेना फर्किनुपर्ने र टर्कीले सहयोग गर्दै आएको समूहलाई पनि सहयोग बन्द गर्नुपर्ने भनेर बशर वार्तामा बस्न मानेनन्। बशरविरूद्ध खनिएका विद्रोहीलाई क-कसले सहयोग गरे भनेर अहिलेसम्म खुलेको छैन। तर उनीसँग चिढिएको टर्कीले आफूले चलाएको समूहका साथै हयात तहरिर अल-शाम समूहलाई समेत हमला गर्न हरियो झन्डा देखाएको मानिन्छ। विद्रोहीले लगातार सफलता हात पार्न थालेपछि केही दिनअघि रूसले इरान, टर्की र सिरियाका विदेशमन्त्रीहरूको कतारमा भएको बैठकमा टर्की र सिरियाको सुलह गराउन खोजेको थियो। तर धेरै कमजोर बनेका बशरसँग टर्कीले पनि सुलह गर्न खोजेन। उसले सुलह गर्न खोजेको भए पनि युद्ध मैदानमा सफलता हासिल गरिरहेका विद्रोहीले मान्ने सम्भावना कम थियो। बशरले रूस र इरानसँग सहायता मागे पनि युक्रेनसँग लड्न हम्मे-हम्मे परिरहेको रूसले पहिलेजस्तो सहयोग गर्ने अवस्था थिएन। हिजबुल्लाह तहसनहस भएपछि धेरै कमजोर भएको इरानलाई त बशरको पक्षमा लड्न गए उनीहरूमाथि हमला गर्ने भनेर इसराइलले धम्की नै दिएको पश्चिमा मिडियाले लेखेका छन्। बशरको पक्षमा हतियार बोकेर गएको भनिएका केही इरानी हवाईजहाज सिरियाभित्र पसे इसराइलले मिसाइल हानेर झार्ने धम्की दिएपछि फर्किएको दाबी इसराइलले गरेको छ। बशरका लागि नलडी सिरियामा रहेको इरानी सेना फर्किएपछि सिमानापारि आफ्नोविरूद्ध प्रयोग गर्न इरानले वर्षौं लगाएर बनाएको सैन्य संरचनामा इसराइलले हिजैदेखि व्यापक प्रहार गरेर ध्वस्त बनाइरहेको छ। यस्तोमा आइतबार बिहानै दमास्कसभित्र विद्रोही छिर्दै गर्दा बशर देश छाडेर भागेको बताइन्छ। अहिले उनी कहाँ छन् भन्ने खुलेको छैन। उनले राजीनामा दिएको र द्वन्द्वरत धेरै पक्षसँग कुरा गरेर सिरिया छाडेको रूसी विदेश मन्त्रालयले जनाएको छ। सिरियाको विदेश मन्त्रालयले बशरको नाम उल्लेख नगरी सिरियाको इतिहासमा नयाँ अध्याय लेखिएको र सबै सिरियाली एक हुने भनेर विज्ञप्ति निकालेको छ। बशरका प्रधानमन्त्री मोहम्मद गाजी जलालीले पनि भिडिओ वक्तव्य निकाल्दै कार्यभार सुम्पन तयार रहेको बताएका छन्। रूसी नेता लेनिनले एक शताब्दीअघि भनेजस्तै सिरिया र मध्यपूर्वमा अहिले दशकौंमा हुने घटना केही सातामै भइरहेका छन्। सिरियामा एक दशकभन्दा बढी चलेको गृहयुद्ध र पाँच दशकभन्दा बढीको तानाशाही असद वंशको शासन सकिएर आगामी दिनमा शान्तिपूर्ण बिहानी उदाउन सक्छ। अर्कातर्फ बशरविरूद्ध लडेका विभिन्न विद्रोहीहरू आपसमै लड्न पनि सक्छन्। सिरियाको भविष्य कस्तो हुन्छ भन्ने कुरा इसराइल लगायत शक्ति राष्ट्रभन्दा धेरै विद्रोही समूहमध्ये सबभन्दा बलियो हयात तहरिर अल-शामको नेतृत्व गर्ने अबु मोहम्मद अल जोलानीमा निर्भर गर्नेछ। अतिवादी अल-कायदा र आइसिस लगायत समूहको खतराका कारण अमेरिकाले एक दशकअघि बशरको सत्ता ढलाउन धेरै प्रयास नगरेको भनेर ४२ वर्षीय जोलानीले राम्ररी बुझेका छन्। त्यसैले २०१७ मै अल-कायदाबाट अलग भएको आफ्नो समूहका लडाकूलाई संयम अपनाउन उनले निर्देशन दिइरहेका छन्। राज्य संरचना ध्वस्त नगर्न र अरू धर्म र समुदायका जनतामाथि आक्रमण नगर्न पनि भनिरहेका छन्। उनले सत्ताको नेतृत्व गर्न पाए साँच्चै नै उदारवादी भएर सरकार चलाउँछन् कि अफगानिस्तानका तालिवानजस्तै निरंकुश बन्छन्, त्यो हेर्न बाँकी नै छ। उनले उदारवादी सरकार चलाउन खोजे पनि वर्षौंसम्म अल-कायदामा आबद्ध उनका अतिवादी लडाकू त्यसका लागि तयार हुन्छन् कि हुन्नन् भन्ने पनि सिरियाको शान्तिपूर्ण भविष्यका लागि महत्त्वपूर्ण हुनेछ। (प्रेम ढकाल सेतोपाटी अंग्रेजी संस्करणका सम्पादक हुन्।) "
    },
    {
        "title": "कसले र किन लगायो प्रधानमन्त्री ओलीमाथि कम्बोडियाको टेलिकममा लगानीको जघन्य आरोप? (भिडिओ)",
        "link": "https://www.setopati.com/politics/345551",
        "content": "मेडिकल व्यवसायी दुर्गा प्रसाईंले गत मंसिर ३ गते प्रधानमन्त्री केपी शर्मा ओलीमाथि कम्बोडियाको टेलिकममा लगानी गरेको जघन्य आरोप लगाए। त्यसपछि प्रसाईंलाई प्रहरीले पक्राउ गर्‍यो। जिल्ला अदालत काठमाडौंबाट म्याद लिएर प्रसाईंमाथि थप अनुसन्धान भइरहेको छ। प्रसाईंमाथि साइबर अपराध र आपराधिक लाभ लिन नहुने कसुरमा अनुसन्धान भइरहेको प्रहरीले जनाएको छ। कम्बोडियामा ओलीको लगानी भएको भनिएको विषय प्रसाईंले नै पहिलो पटक सार्वजनिक गरेका भने होइनन्। चार वर्षअघि सन् २०२० जुलाई १२ तारिखमा ‘ग्लोबल वाच एनालाइसिस’ नामक संस्थाको वेबसाइटमा रोलेन्ड जकार्डले कम्बोडियाको टेलिकममा ओलीको लगानी भएको दाबी गर्दै समाचार राखेको थियो। त्यसपछि ‘एएनआई’, टाइम्स अफ इन्डिया, द इकोनोमिक टाइम्स जस्ता भारतीय मिडियाहरूले यो वेबसाइटलाई उद्धृत गर्दै समाचार लेखेका थिए।  काठमाडौं पोसिली हाउसका अनुसन्धानकर्ता किरण चापागाईंले अन्तर्राष्ट्रिय रिपोर्ट र घटनाक्रमहरूको अध्ययनले ‘ग्लोबल वाच एनालाइसिस’ र रोलान्ड जाकार्ड सीमापार दुश्प्रचार गर्ने कार्यमा संलग्न रहेको निष्कर्षमा पुग्न सकिने बताए। सेतोपाटीले चापागाईंसँग ग्लोबल वाच एनालाइसिस, रोलेन्ड जाकार्ड र सीमापार दुष्प्रचारमा केन्द्रित रहेर गरेको कुराकानी;\n\nभिडिओ\n\n\nदुर्गा प्रसाईं, रोलेन्ड जकार्ड र प्रधानमन्त्री ओलीको 'कम्बोडिया लगानी' प्रकरण किरण चापागाईं मेडिकल व्यवसायी दुर्गा प्रसाईंले गत मंसिर ३ मा आफ्नो फेसबुकमा सार्वजनिक गरेको 'केपी ओलीको कम्बोडियामा लगानीको प्रमाण' भन्ने भिडिओमाथि प्रहरी अनुसन्धान जारी छ। प्रसाईं यतिखेर अनुसन्धानको क्रममा न्यायिक हिरासतमा छन्। भिडिओ सार्वजनिक गर्नुअघि लामो समयदेखि प्रसाईंले प्रधानमन्त्री तथा एमाले अध्यक्ष ओलीले 'कम्बोडियाको दुरसञ्चार क्षेत्रमा लगानी गरेको' आरोप लगाउँदै आएका थिए। पछिल्लो समय प्रसाईंले 'आफ्नो सरकार बनेपछि कम्बोडियाको फाइल खोल्ने' सम्म भन्न थालेका थिए। लगानीको प्रमाण भन्दै उनले भिडिओ सार्वजनिक गरेपछि 'कम्बोडियामा लगानी' विषयको वास्तविकता के हो भनेर धेरैको चासो बढेको छ। धेरैलाई प्रसाईंले खोजबिन गरेर यो विषय बाहिर ल्याएको भन्ने भ्रम छ। त्यस्तो होइन। यो विषय चार वर्षअघि नै बाहिर आएको थियो। लेबननमा जन्मेका फ्रान्सेली नागरिक रोलेन्ड जकार्डले आजभन्दा चार वर्षअघि सन् २०२० मा एउटा अनलाइन 'ग्लोबल वाच एनालिसिस' मा एउटा विवादास्पद लेख लेखे। सोही लेखमा जकार्डले ओलीले कम्बोडियाको दुरसञ्चार क्षेत्रमा लगानी गरेको दाबी गरेका थिए। सो लेखलाई उद्धृत गर्दै कतिपय भारतीय सञ्चार माध्यमले ओलीबारे समाचार बनाए। नेपालमा पनि यो विषयलाई कतिपयले त्यही बेला उठाएका थिए। यसरी ओलीले कम्बोडियामा अर्बौं रूपैयाँ लगानी गरेको भन्ने दाबीको केन्द्रमा पत्रकार जकार्ड र ग्लोबल वाच एनालिसिस छन्। को हुन् त पत्रकार जकार्ड? के हो ग्लोबल वाच एनालिसिस?  यी पत्रकार र यो अनलाइनको विश्वसनीयता कस्तो छ? उनीहरूले कस्तो काम गर्दै आएका छन्? उनीहबारे के कस्ता अनुसन्धान भएका छन्? मैले यी प्रश्नको उत्तर अहिलेसम्म सार्वजनिक रूपमा प्राप्त तथ्यका आधारमा खोजेको छु। यी उत्तरले ओलीमाथि कम्बोडियामा लगानी गरेको भन्ने आरोपको यथार्थ के हो भन्ने बुझ्न सहयोग पुग्छ। 'सीमापार दुश्प्रचार' सम्बन्धी मेरो अप्रकाशित अध्ययनको एक अंश हो यो लेख। जकार्ड र ग्लोबल वाच एनालिसिसको कथा ग्लोबल वाच एनालिसिसमा सन् २०२० जुलाइ २० मा 'द सलफरस चाइनिज कनेक्सन्स अफ प्राइममिनिस्टर केपी शर्मा ओली' शीर्षकको एउटा लेख छाप्यो। अनि त्यो लेखलाई फेसबुकको भित्तामा 'स्पोन्सर' गरेर नेपालमा व्यापक बनायो। यसरी 'कम्बोडिया लगानी र ओलीको चिनियाँ सम्बन्ध' बारेको दाबी पहिलो पटक सतहमा आयो। सो लेखमा ओलीले प्रधानमन्त्रीका रूपमा आफ्नो पहिलो कार्यकालमा कम्बोडियाको दुरसञ्चार क्षेत्रमा लगानीको प्रक्रिया सुरू गरेको र दोस्रो कार्यकालमा पूरा गरेको भन्ने दाबी गरिएको थियो। त्यसका लागि चिनियाँ तत्कालीन तथा पूर्वकूटनीतिज्ञहरूले सहयोग गरेको भन्ने दाबी पनि गरिएको थियो। सो लेखमा यस्तो सनसनी दाबी पुष्टि गर्ने कुनै प्रमाण प्रस्तुत गरिएको थिएन। को हुन् पत्रकार जकार्ड? बिना प्रमाणको यस्तो सनसनीपूर्ण लेख लेख्ने जकार्ड को हुन्? धेरै विवादास्पद लेख र स्टोरीहरू प्रकाशित गर्ने जकार्डका बारेमा अमेरिकी र फान्सेली सञ्चार मध्यमहरूले धेरै अनुसन्धानात्मक स्टोरीहरू प्रकाशित गरेका छन्। सन् २०२३ मार्च २७ मा अमेरिकाको प्रतिष्ठित म्यागजिन 'द न्यूयोर्कर' मा प्रकाशित स्टोरी अनुसार जकार्ड लेबनानी मूलका फ्रान्सेली पत्रकार हुन्। उनी युरोपमा बस्ने मुसलमानहरूको अतिवादी गतिविधिका बारेमा फ्रान्सेली सरकारलाई यदाकदा सल्लाह दिन्छन्। फ्रान्सको प्रतिष्ठित म्यागजिन 'नौभेलोब्स' का अनुसार कुनै समय फ्रान्सको खुफिया संस्थामा काम गरेका उनी त्यहाँको आन्तरिक मामिला मन्त्रालयमा 'द सबमरिन' भनेर चिनिन्छन्। उनले आफूलाई  'इन्टरनेसनल अब्जरभेटरी अफ टेरोरिजम' नामक संस्थाको नेतृत्वकर्ता भनेर चिनाउँछन्। फ्रान्सका कतिपय सञ्चार माध्यममा उनले स्वघोसित 'आतंकवादको विज्ञ' का रूपमा अन्तर्वार्ता दिएका छन्। तर नौभेलोब्स म्यागजिनका अनुसार त्यस्तो संस्था अस्तित्वमै छैन। सो म्यागजिनले लेखको छ — उनी मनगढन्ते स्रोतमा आधारित तथ्यहरूलाई अतिरञ्जनात्मक रूपमा आफ्नो अन्तर्वार्तामा प्रयोग गर्न माहिर छन्। उनले प्रयोग गर्ने तथ्यको स्रोत उनीबाहेक अरू कसैलाई थाहा हुँदैन। जकार्डको परिचय यतिमा सीमित छैन। उनी स्विट्जरल्यान्डको जेनेभास्थित निजी खुफिया तथा 'इन्फ्लुएन्सर' संस्था 'एल्प सर्भिसेस' सँग पनि जोडिएका छन्। खोजमूलक समाचार छाप्ने फ्रान्सेली अनलाइन समाचार पत्रिका मिडियापार्टका अनुसार मारिरो ब्रेरोले सन् १९८९ मा सो संस्था स्थापित गरेका हुन्। उक्त संस्थाले मोटो रकम लिएर पैसा दिने सरकार, संस्था र खुफिया संस्थाको राजनीतिक र आर्थिक स्वार्थ पूरा गर्न तथ्यहीन र दुश्प्रचारका सामग्री तयार गर्छ। र, त्यस्ता सामग्री विभिन्न सञ्चार माध्यमहरूबाट प्रचार प्रसारको चाँजो मिलाउँछ। ब्रेरो आफै विवादित र अदालतबाट दण्डित व्यक्ति हुन्। उनले फ्रान्सको आणविक ऊर्जा समूह 'एरेवा' का अध्यक्ष एनी लौभर्जेनका श्रीमानको फोन कुराकानीको विवरण गैरकानुनी तरिकाले प्राप्त गरेका थिए। त्यसको कसुरमा त्यहाँको अदालतले उनलाई सन् २०११ मा दोषी ठहर गरेको थियो। जकार्ड र ब्रेरो दुई जना मिलेर अरूको चरित्र हत्यामा काम गरेका उदाहरण छन्। जकार्डले ब्रेरोसँग मिलेर मिथ्या सूचना र दुश्प्रचारको सहायताले एक जना अमेरिकी नागरिकको व्यवसाय ध्वस्त बनाएका थिए। उनीहरूको दुश्प्रचारको सिकार बनेर ३४ वर्षीय अमेरिकी अर्बपति तेल व्यापारी हाजिम नाडाको 'लोटस इनर्जी' कम्पनी सन् २०१७ मा टाट पल्टेको थियो। क्याम्ब्रिज विश्व विद्यालयबाट भौतिक शास्त्रमा स्नातकोत्तर र बेलायतकै इम्पेरियल कलेज लन्डनबाट अप्लाइड म्याथमा विद्यावारिधि गरेका नाडाको तेल व्यवसायले तीव्र प्रगति गरिरहेको थियो। ब्रेरो र जकार्डले उनको कम्पनी लोटस इनर्जी विरूद्ध योजनाबद्ध दुश्प्रचारका सामग्री प्रकाशन गरे। ती सामग्री प्रकाशन भएपछि अमेरिकी र स्विस सरकारले नाडा विरूद्ध छानबन गरे। नाडाले अन्ततः अमेरिकी र स्विस सकारको छानबिनबाट सफाइ त पाए तर त्यति बेलासम्म ब्रेरो र जकार्डको दुश्प्रचारको सिकार बनेर उनको कम्पनी टाट पल्टिसकेका थियो। उनी सडकमा पुगिसकेका थिए। उनकी श्रीमतीले पनि यही कारणले नाडालाई छाडिसकेकी थिइन्। जकार्ड र ब्रेरोको दुश्प्रचारमा परेर कसरी नाडा टाट पल्टे र लोटस इनर्जीले कसरी सरकारी छानबिनको सास्ती बेहोर्नुपर्‍यो भनेर पत्रकार डेभिड डी. क्रिकप्याट्रिकले अमेरिकी म्यागजिन 'द न्यूयोर्कर' मा दस हजारभन्दा बढी शब्दको अनुसन्धानमूलक स्टोरी लेखेका छन्। ब्रेरो र जकार्डले निजी आर्थिक लाभका लागि कुन हदसम्म दुश्प्रचार गर्न सक्छन् भन्ने क्रिकप्याट्रिकले उजागर गरेका छन्। क्रिकप्याट्रिक पुलिटजर पुरस्कारबाट सम्मानित पत्रकार हुन्। ह्याकरहरूले ब्रेरोको निजी खुफिया संस्थाको इमेल ह्याक गरेर स्विट्जरल्यान्डका सरकारी वकिलहरूलाई दिएपछि सार्वजनिक तथ्यका आधारमा तयार पारिएको उक्त समाचार पढ्दा कुनै काल्पनिक कथा पढेजस्तो लाग्छ पाठकलाई। ग्लोबल वाच एनालिसिस कस्तो संस्था हो? अब ओलीको कम्बोडियामा लगानीबारे लेख प्रकाशन गर्ने अनलाइन 'ग्लोबल वाच एनालिसिस' कस्तो संस्था हो भनेर हेरौं। यो अनलाइन सञ्चार माध्यमबारे पनि प्रसिद्ध फ्रेन्च म्यागजिन मिडियापार्टले सन् २०२३ जुलाइ ७ को अंकमा पर्दाफास गरेको छ। मिडियापार्टका अनुसार जकार्डसँग निकट अल्जेरियन मूलका फ्रान्सेली पत्रकार आत्माने ताजाघार्टले सन् २०१९ जुलाइमा यो अनलाइन सुरू गरेका हुन्। त्यो अनलाइन प्रकाशनमा ल्याउनुअघि उनी सरकारको लगानी रहेको टेलिभिजन 'फ्रान्स-२४' का अरेबिक भाषा शाखाका प्रमुख सम्पादक थिए। ताजाघार्टलाई पनि खुफिया संस्था एल्प सर्भिसेस र अन्य देशका खुफिया संस्थासँग निकट रहेर पैसा लिएर दुश्प्रचार फैलाउने सञ्जालमा संलग्न रहेको आरोप छ। मिडियापार्टमा प्रकाशित समाचार अनुसार ग्लोबल वाच अनलाइनका पछाडि बेलायतस्थित रहस्यमय संस्था 'कन्ट्रिज रिपोर्ट्स पब्लिसिङ लिमिटेड (सिआरपी)' छ। सिआरपीको न कोही कर्मचारी छन्, न कार्यालय नै छ। ताजाघार्ट र उनकी श्रीमतीले पछि गएर ग्लोबल वाच एनालिसिस नामको कम्पनी फ्रान्समै दर्ता गरे। मिडियापार्टका अनुसार उक्त रहस्यमय बेलायती संस्थाले ग्लोबल वाचलाई प्रतिवर्ष ४६ हजार युरो दिँदै आएको छ। यो अनलाइनले मूलतः 'मुस्लिम ब्रदरहुड' संगठन र यसका समर्थक, कतार विरूद्ध समाचार र लेख लेख्ने गरेको छ। जकार्ड र ताजाघार्ट जोडिएका स्विस निजी खुफिया संस्था एल्प सर्भिसेसले पनि मूलतः मुस्लिम ब्रदरहुड र कतार विरूद्ध दुश्प्रचार फैलाउँदै आएको अमेरिकी पत्रिका द न्यूयोर्क टाइम्स, द न्यूयोर्कर र फ्रान्सेली अनलाइन मिडियापार्टले स्टोरीहरू लेखेका छन्। कतार विरूद्ध विश्व चर्चित दुश्प्रचार सामग्री 'कतार पेपर्स' का लेखकद्वय क्रिस्टियन चेस्टनट र जर्ज माल्ब्रुनोट पनि यो अनलाइनसँग जोडिएका छन्। पछिल्लो समयमा ग्लोबल वाचले चीन, बेल्ट एन्ड रोड इनिसिएटिभ (बिआरआई) र पाकिस्तान विरूद्ध पनि लेख्दै आएको छ। 'ओलीको कम्बोडियामा' लगानी सम्बन्धी लेख छापिएको एक महिनापछि जकार्डले 'नेपाल चीनको स्याटलाइट नयाँ राष्ट्र' भन्ने शीर्षकमा उक्त अनलाइनमा लेख लेखका थिए। सो लेख र 'साउथ एसिया मनिटर' नामक अनलाइनमा सन् २०२० जुन १२ मा प्रकाशित लेखमा समानता छ। यो अनलाइनमा भारतीय सुरक्षा निकायका अवकाशप्राप्त अधिकारीहरू नेतृत्वदायी भूमिकामा छन्। साउथ एसिया मनिटरमा प्रकाशित 'चाइनिज वुमन एन्भोइ इन्स्पायर्ड पिएम ओली टू रिड्र नेपाल म्याप' (चीनकी महिला राजदूतले प्रधानमन्त्री ओलीलाई नेपालको नयाँ नक्सा पुनर्लेखन गर्न प्रेरित गरिन्) शीर्षकको लेखको पुनः उत्पादित संस्करण जस्तै छ जकार्डको लेख। संयोग नै मान्नुपर्छ, दुश्प्रचारका लागि खोलिएको भारतीय 'डिसइन्फो ल्याब' ले प्रकाशन गर्ने विषयवस्तु र ओलीको कम्बोडियामा लगानी दाबी गरेको लेख प्रकाशन गर्ने ग्लोबल वाचमा छापिने गरेका मुस्लिम ब्रदरहुड र पाकिस्तान सम्बन्धी सामग्रीमा समानता देखिन्छ। भारतीय डिसइन्फो ल्याबलाई द वासिङटन पोस्टले मोदीका आलोचकहरूको दुश्प्रचार गर्ने संस्था भनेर समाचारमै उल्लेख गरेको छ। यसले कतै डिसइन्फो ल्याब र ग्लोबल वाच सहकार्यमा त छैनन् भन्ने आशंका जन्माएको छ। कम्बोडियामा ओलीको लगानीबारे लेख प्रकाशित भएको समय पनि महत्त्वपूर्ण छ। सो लेख प्रकाशन हुँदा ओली सरकारले अघि सारेको नेपालको नयाँ नक्साका कारण नेपाल-भारत सम्बन्ध चिसिएको थियो। भारतीय सञ्चार माध्यम, केही 'थिंक-ट्यांक', बुद्धिजीवी र राजनीतिज्ञले ओलीले चीनको उक्साहट नेपालको नयाँ नक्सा जारी गरेको भन्ने भाष्य बनाइरहेका थिए। त्यही समयमा जकार्डलाई प्रयोग गरेर 'ओलीको कम्बोडियामा लगानी रहेको' लेख प्रकाशित भएको त होइन भन्ने प्रश्न उठ्नु स्वाभाविक छ। दुर्गा प्रसाईंले यसपालि 'ओलीको कम्बोडिया लगानीको प्रमाण' प्राप्त गर्न आफूले एक करोड रूपैयाँभन्दा बढी खर्च गरेको बताएका छन्। जकार्ड, ग्लोबल वाच एनालिसिस र यसका प्रकाशकको पृष्ठभूमिका आधारमा कतै जकार्ड र एल्प सर्भिसेसले प्रसाईंसँग पैसा लिएर उक्त भिडिओ बनाइदिएका त होइन भन्ने आशंका गर्ने ठाउँ पनि जन्माएको छ। प्रचारको 'मोडस ओपरन्डी' कम्बोडिया लगानी प्रकरणसँग जोडिएको अर्को पाटो हो — यो विषयलाई व्यापक बनाउन र आधिकारिता दिन अपनाइएको तरिका अर्थात्, 'मोडस ओपरन्डी'। पहिलो, जकार्डको लेख व्यापक बनाउन फेसबुकमा 'स्पोन्सर्ड' गरियो। त्यसपछि सो लेखमा गरिएको दाबीको प्रचारप्रसार गर्न र त्यसलाई स्थापित गर्न कतिपय भारतीय सञ्चार माध्यमको प्रयोग गरियो। फेसबुकमा स्पोन्सर गरिएको सो लेख पोस्ट गर्नेको ठेगाना थियो — सिक्स्थ एभेन्यु फ्र्यांकलिन रूजभेल्ट, पेरिस, फ्रान्स। सो लेख प्रकाशन हुनासाथ परराष्ट्र मन्त्रालयले पेरिसस्थित नेपाली राजदूतावासलाई ग्लोबल वाच एनालिसिसबारे बुझ्न लगाएको थियो। कूटनीतिक माध्यमबाट दूतावासले बुझ्दा स्पोन्सर पेजमा उल्लिखित ठेगानामा ग्लोबल वाच एनालिसिस नामक संस्था नरहेको उत्तिखेरै पत्ता लागेको थियो। ग्लोबल वाचमा लेख प्रकाशन भएको भोलिपल्ट अर्थात्, जुलाइ १३ मा भारतीय समाचार एजेन्सी एसियन न्युज इन्टरनेसनल (एएनआई) ले जकार्डको लेखको हवाला दिँदै समाचार बनाएर भारतीय सञ्चार माध्यमहरूलाई वितरण गर्‍यो। एएनआईद्वारा वितरित उक्त समाचार प्रतिष्ठित भारतीय सञ्चार माध्यमहरू 'टाइम्स अफ इन्डिया', 'द इकोनोमिक टाइम्स' लगायतले प्राथमिकता साथ प्रकाशन गरे। भारतकै अंग्रेजी टिभी 'विओन' ले ग्लोबल वाचलाई उद्धृत गर्दै 'ओलीको कम्बोडियामा लगानी र चिनियाँ कनेक्सन' दाबी गर्दै सनसनीपूर्ण समाचार प्रसारण गर्‍यो। यसरी ग्लोबल वाचमा प्रकाशित कम्बोडियाको लगानीको दाबीलाई 'सत्य' का रूपमा स्थापित गर्न भारतीय मूलधारका सञ्चार माध्यमहरू प्रयोग गरियो। भारतमा देशभित्र र बाहिर आफ्ना विरोधीहरूलाई तह लगाउन दुश्प्रचारको प्रयोग हुने गरेको तथ्य युरोपियन संस्था 'इयू डिसइन्फो ल्याब' ले जनाएको छ। डिसइन्फो ल्याब युरोपमा दुश्प्रचारबारे अध्ययन तथा अनुसन्धान गर्ने र नीति निर्माणमा महत्त्वपूर्ण भूमिका खेल्ने स्वतन्त्र संस्था हो। यसले गरेका दुइटा अनुसन्धान रिपोर्टका अनुसार भारतीय स्वार्थ प्रवर्द्धन गर्न र युरोपियन देशका नीति निर्मातालाई प्रभावमा पार्न व्यापक र जटिल दुश्प्रचारका जालो निर्माण गरिएको छ। यो जालोमा गैरसरकारी संस्थाहरू, थिंक ट्यांक, केही भारतीय सञ्चार माध्यमहरू छन्। यो मोडस ओपरन्डी अनुसार यो जालोमा रहेका एनजिओ, थिंक ट्यांकले कुनै दुश्प्रचारका लागि रिपोर्ट तयार पार्छन्। त्यो नेटवर्कमा भएका कुनै अनलाइनले त्यो रिपोर्टको आधारमा समाचार बनाउँछन्। त्यस्ता प्रकाशित समाचारलाई भारतीय समाचार एजेन्सी एएनआईले 'समाचार' बनाउँछ। यो सञ्जालमा भारतीय पत्रिका द इकोनोमिक टाइम्स पनि संलग्न छ। एएनआईद्वारा वितरित 'दुश्प्रचार-समाचार' लाई स्थापित भारतीय सञ्चार माध्यमले प्रकाशन गरेर दुश्प्रचारका सामग्रीलाई आधिकारिता दिन्छन्। यो जालोमा रहेर भारतीय सञ्चार माध्यमले कसरी काम गर्छन् भन्ने कुरा तलको इन्फोग्राफमा दिइएको छ।  एएनआई त्यही समाचार एजेन्सी हो जसले ग्लोबल वाच एनालिसिसमा प्रकाशित कम्बोडियामा ओलीको लगानी रहको जकार्डको लेखका आधारमा समाचार बनाएर अन्य भारतीय सञ्चार माध्यमलाई वितरण गरेको थियो। ग्लोबल वाचमा प्रकाशित लेखमध्ये पाकिस्तान, मुस्लिम समुदाय र चीन विरोधी लेखहरूको आधारमा समाचार बनाएर एआएनले वितरण गरेको देखिन्छ। माथि उल्लिखित तथ्यहरू जोडेर विश्लेषण गर्ने हो भने 'केपी ओलीको कम्बोडियाको दूरसञ्चार क्षेत्रमा लगानी' भन्ने कुरा अन्तर्राष्ट्रिय गिरोहको समूहले फैलाएको दुश्प्रचार हो भन्ने निष्कर्षमा पुग्न सकिन्छ। कतै यो समूहले प्रसाईंलाई प्रयोग गरेर चार वर्ष पुरानो सीमापार दुश्प्रचारको स्थानीयकरण गरेर राजनीतिक हतियारका रूपमा प्रयोग गरिरहेको त छैन? (लेखक किरण चापागाईं भूराजनीति र सीमापार दुश्प्रचार सम्बन्धी अनुसन्धान गर्छन्। काठमाडौं पोलिसी हाउससँग आवद्ध उनको यो सीमापार दुश्प्रचार सम्बन्धी अप्रकाशित अनुसन्धानको अंगका रूपमा छ।)  एक्स (ट्विटर)- @KiranKChapagain\n\n  "
    },
    {
        "title": "रविले न्यायाधीशसँग भने- प्रहरीले मलाई झुक्कलझाक्कल पारेर मध्यरातमा पोखरा ल्यायो",
        "link": "https://www.setopati.com/politics/345557",
        "content": "जिल्ला अदालत कास्कीले राष्ट्रिय स्वतन्त्र पार्टी (रास्वपा) सभापतिसमेत रहेका पूर्वगृहमन्त्री रवि लामिछाने र पूर्वडिआइजी छविलाल जोशीको स्वास्थ्य परीक्षण गरी रिपोर्ट पेस गर्न आदेश दिएको छ। सहकारी ठगी, संगठित अपराध र सम्पत्ति शुद्धीकरण मुद्धामा कास्की प्रहरीको हिरासतमा रहेका रवि र छविले आफूहरू अस्वस्थ हुँदा पनि प्रहरीले अमानवीय व्यवहार गरेको इजलासलाई जानकारी गराएपछि अदालतले स्वास्थ्य परीक्षणको आदेश दिएको हो। जिल्ला अदालतका स्रेस्तेदार राजन खनालका अनुसार हिरासतमा रहेका व्यक्तिको मानव अधिकार हनन हुने कार्य नगर्न पनि प्रहरीलाई अदालतले आदेश दिइएको छ। ‘रवि लामिछाने र छविलाल जोशीको उच्च रक्तचाप भएको जानकारी आएकाले स्वास्थ्य परीक्षण गरेर प्रतिवेदन अदालतमा पेस गर्नू भन्ने आदेश छ,’ आदेश उदृत गर्दै स्रेस्तेदार खनालले भने, ‘मानव अधिकार हननको कुरा उठाएकाले त्यसतर्फ पनि विचार गर्नू, मानव अधिकार हनन नगर्नू भनिएको छ।’  पोखराको सूर्यदर्शन बचत तथा ऋण सहकारी संस्थाबाट अवैध तरिकाले गोर्खा मिडिया नेटर्वक प्रालिमा रकम लगेको भन्दै परेको जाहेरीका आधारमा अनुसन्धान गर्न उनीहरू प्रहरी हिरासतमा छन्। थप अनुसन्धानका लागि समय अभाव भएको भन्दै आइतबार म्याद थप गर्न अदालत उपस्थित गराउँदा रवि र छविले इजलासमा आफूहरूमाथि अमानवीय व्यवहार भएको बताएका थिए। इजलासमा लामिछानेले चितवन प्रहरीले आफूलाई अमानवीय व्यवहार गरेको र स्वास्थ्य अवस्थासमेत ख्याल नगरेको बताएका थिए। चितवनको सहारा सहकारी अपचलन मुद्दामा बुधबार बयान दिएर सोही दिन मध्यरात उनलाई पोखरा ल्याइएको थियो। लामिछाने पोखरा आइपुग्दा बिहान साढे ३ बजेको कास्की प्रहरीले जनाएको छ। पोखरा ल्याइएपछि उनको स्वास्थ्य परीक्षण गर्दा ब्लड प्रेसर १८०/९० थियो।  जाहेरवाला सहकारी पीडितका तर्फबाट बहस गर्न इजलासमा उपस्थित अधिवक्ता युवराज पराजुलीका अनुसार लामिछानेले आफ्नो ब्लड प्रेसर हाई भएको अस्पतालको रिपोर्ट इजलासमा पेस गरेका थिए। ‘मलाई चितवनमा प्रहरीले अमानवीय व्यवहार गर्‍यो, मेरो टाउको दुखेको थियो, चक्कर लागेको थियो। मलाई अस्पताल लगिदिनुस् भन्दा पनि सुनुवाइ भएन। मलाई राति साढे १० बजे माथिको आदेश भनेर झुक्कलझाक्कल गरेर मध्यरात पोखरा ल्याइयो,’ रविले इजलासमा भनेका थिए। लामिछानेले काठमाडौंमा बयान दिन जाँदा चिसो कोठामा बस्नु परेकाले आफू तीन, चार दिनदेखि राम्रोसँग निदाउन पनि नसकेको बताएका थिए। ‘काठमाडौंमा चिसो कोठामा बस्नुपर्‍यो। तीन, चार दिनदेखि निदाउन सकेको थिइनँ। चितवनमा पनि रातिसम्म बयान लिने काम भयो। बयान दिएपछि म सुत्ने तरखरमा थिए। त्यही बेला माथिबाट फोन आएको भन्दै मलाई पोखरा ल्याउन उठाइयो। मेरो परिवार, पार्टीका साथीहरू र कानुन व्यवसायीलाई जानकारी गराउँछु फोन गर्न दिनुस् भन्दा पनि दिएन,’ उनले इजलासमा भनेका थिए। भोलिपल्ट बिहानै हवाइ जहाजमार्फत् पोखरा आउन आफूले जे-जे सहयोग गर्नुपर्छ गर्छुभन्दा पनि रातारात पोखरा ल्याइएको उनले दोहोर्‍याए। आफू पोखरा आउँदा प्रहरी आफ्नो काँधमा निदाएको प्रसंग पनि रविले इजलासमा सुनाएका थिए।  ‘मेरा शुभचिन्तकसँगको टसलले प्रहरी पनि थाकेका रहेछन्। उनीहरू मेरो काँधमा निदाएका थिए। ड्राइभरलाई म छु है तपाई ननिदाउनुस् भनेर हामी कुरा गर्दै पोखरा आयौं,’ उनले भनेका थिए। जिल्ला अदालतका न्यायाधीश हिमलाल बेलबासेको इजलासमा लामिछानेसहित पूर्वडिआइजी छविलाल जोशी, नेचर हर्ब्स इन्टरनेशनलका संचालक रामप्रसाद खनाल र लिला पछाइँले पनि आफ्नो धारणा राखेका थिए। ‘आज श्रीमानले इजलासमा उपस्थित सबै जनासँग तपाईंको कुरा के छ राख्नुस् भनेर बोल्न दिनुभएको थियो, सबैले आफ्नो कुरा राखे,’ अधिवक्ता पराजुलीले भने। इजलासमा पूर्वडिआइजी जोशीले आफूलाई ७० दिनदेखि हिरासतमा राखेर पनि अझै मुद्दा दर्ता नभएको बताएका थिए। उनले आफू कुनै सहकारीको सदस्य नभएको र सहकारीको बचत अपचनलमा आफ्नो कुनै भूमिका नरहेको बताएका थिए। सहकारी पीडित टीकाराम जैसीले रवि लामिछाने गृहमन्त्री भएका बेला आफूहरूले दिएको जाहेरी लुकाएको र कारबाही अघि नबढाएको बताएका थिए। ‘उहाँ (रवि लामिछाने) गृहमन्त्री हुँदा हामीले दिएको जोहरी लुकाइयो, जाहेरी उपर कुनै कारबाही अघि बढ्न दिनुभएन,’ उनले भनेका थिए, ‘उहाँलाई रिहा गरियो भने यो कारबाही र न्यायिक प्रक्रिया पनि खलबलिन सक्छ।’ जैशी बोलेपछि रविले फेरि आफ्नो कुरा राख्ने भनेर समय मागेका थिए। उनले समय पाएपछि सहकारी पीडितको समस्या समाधान गर्न आफ्नो पार्टीले प्रतिवेदन बनाएर सरकारलाई बुझाएर र पीडितको समस्या समाधान गर्न आफू अग्रसर भएको बताएका थिए। आफू छुटेपछि पहिलो प्राथमिकता सहकारी पीडितको समस्या समाधानमा लाग्ने पनि उनले प्रतिबद्धता जनाएका थिए। ‘राष्ट्रिय स्वतन्त्र पार्टी नै यस्तो पार्टी हो जसले सहकारी पीडितको समस्या समाधान गर्न प्रतिवेदन सरकारलाई पेस गरेको छ। म छुटेपछि सबैभन्दा पहिला पीडितको समस्या समाधान गर्न अगुवाइ गर्छु, अग्रणी भूमिका खेल्छु,’ उनले भनेका थिए। इजलासमा रवि लामिछानेका पक्षबाट वरिष्ठ अधिवक्ताहरू सुशील पन्त, हरिप्रसाद सुवेदी, नारायण कँडेल, नारायणप्रसाद घिमिरे, अधिवक्ता लेखनाथ सापकोटा लगायतले बहस गरेका थिए।  उनीहरूले लामिछानेलाई प्रतिशोध साँध्नकै लागि हिरासत अवधि लम्ब्याएको, हिरासतभित्र लामिछानेलाई अमानवीय व्यवहार गरेको, मानव अधिकारको हनन गरेको लगायतका विषय राखेका थिए। पीडितका तर्फबाट जिल्ला न्यायाधिवक्ता कमला काफ्ले, सहायक जिल्ला न्यायाधिवक्ताद्धय शान्तिदेवी शर्मा र विपीनराज तिवारीले बहस गरेका थिए। उनीहरूलाई हिरासतमा राख्न म्याद थप्नका लागि गत शुक्रबारसम्म पनि बयान भइराखेको, केही कागजात आउन बाँकी रहेको र अभियोग पत्र लेख्न समय लाग्ने भएकाले थप म्याद आवश्यक परेको जिल्ला न्यायाधिवक्ता काफ्लेले इजलासलाई बताएकी थिइन्। सहकारी पीडितकै तर्फबाट बहस गरेका अधिवक्ता युवराज पराजुलीले हिरासतमा रहेका लामिछाने लगायतको मानव अधिकार हनन होस् भन्ने मनसाय जाहेरवाला सहकारी पीडितको नभएको बताएका थिए। सहकारीमा बचत राखेको रकम अपचलन हुँदा कतिपय पीडितको ज्यान गएको, कतिपय कोमामा रहेको र कतिपयको घरबार बिग्रिएको उनले बताए। ‘सहकारी पीडितहरू कोहीले मृत्युवरण गर्नुपरेको छ। कोही कोमामा छन्। कसैको घरबार बिग्रिएको छ,’ उनले भनेका थिए, ‘पीडितले आफ्नो बचत फिर्ता पाउने सुनश्चितता नै सबैभन्दा ठूलो कुरा हो।’ लामिछानेका तर्फबाट बहस गरेका अधिवक्ता लेखनाथ सापकोटाले लामिछानेको मानव अधिकार हनन, चितवन प्रहरीले गरेको ज्यादतीका विषयमा इजलासमा पक्ष र विपक्षका नभनि सबै कानुन व्यवसायीले एउटै मनसाय राखेको बताए। ‘आज इजलासमा लामिछानेमाथि भएको व्यवहारका विषयमा पक्ष र विपक्ष भन्ने नै भएन,’ उनले भने, जाहेरवालाका कानुन व्यवसायीले पनि रवि दाइको स्वास्थ्य र मानव अधिकार रक्षाका पक्षमा बोल्नुभयो।’  सरकारी वकिलले काम भ्याइएन, अभियोग पत्र लेख्न समय चाहियो भनेर हिरासत अवधि लम्ब्याउन खोजेको उनले आरोप लगाए। ‘सरकारी पक्षले अभियोजन तयार गर्ने समय भनेको थियो। अनि मैले त अन्तिममा आफ्नो काम नगर्ने अनि मेरो पक्ष हिरासतमा बसिदिनुपर्ने भनेर प्रश्न राखेको थिए,’ उनले भने। जिल्ला न्यायाधिवक्ता कमला काफ्लेका अनुसार अब उनीहरूलाई हिरासतमा राख्ने समय कानुन अनुसार जम्मा १३ दिन बाँकी छ। अदालतले आइतबार लामिछानेसहित ४ जनालाई हिरासतमा राख्न ४ दिन समय दिएको छ। उनीहरूलाई यसअघि दिएको समय शुक्रबार सकिएकाले सोही दिनदेखि गणना हुन्छ। जिल्ला न्यायाधिवक्ता काफ्ले अहिले पाएको समयसीमाभित्र पनि अभियोजन तयार गर्न नसकिने भएकाले फेरि समय थप गर्नुपर्ने अवस्था देखिएको बताइन्।  ‘यति ठूलो जेलिएको विषय छ। प्रहरीबाट अनुसन्धान प्रतिवेदन अझै प्राप्त भएको छैन। प्रतिवेदन अध्ययन गरेर अभियोजन तयार गर्नुपर्ने हुन्छ,’ उनले भनिन्, ‘अभियोजन तयार गर्न फेरी समय थप्नुपर्ने आवश्यकता देखेको छु।’ यो पनि: प्रहरीले भन्यो: रविलाई पोखरा लैजाँदा प्रहरीले मापसे गरेको थिएन "
    },
    {
        "title": "डोनाल्ड लुसँग प्रचण्डले भने– सत्तापक्ष र विपक्षीको रूपमा नलिई शान्ति प्रक्रिया टुंग्याउँदै छौं",
        "link": "https://www.setopati.com/politics/345555",
        "content": "अमेरिकी सहायक विदेशमन्त्री डोनाल्ड लुले नेकपा (माओवादी केन्द्र) का अध्यक्ष पुष्पकमल दाहाल ‘प्रचण्ड’ सँग भेटवार्ता गरेका छन्। अध्यक्ष प्रचण्डको निवासी खुमलटारमा आइतबार उनीहरूबीच भेटवार्ता भएको हो। अध्यक्ष प्रचण्डले अमेरिकी सहायक विदेशमन्त्री लुको नेपाल भ्रमण फलदायी हुने विश्वास व्यक्त गरेको उनको सचिवालयले जानकारी दिएको छ। नेपाल र अमेरिकाबीच लामो समयदेखिको सम्बन्ध रहेको उल्लेख गर्दै यस्ता भ्रमण र भेटवार्ताले आपसी सम्बन्धलाई थप बलियो बनाउने विश्वास अध्यक्ष प्रचण्डको छ। नेपालको आर्थिक विकासका लागि अमेरिकाले गरिरहेको सहयोगका लागि धन्यवाद ज्ञापन गर्दै उनले सबैको सहयोग र सद्भावबाट अघि बढ्ने बताए। नेपाल आर्थिक समृद्धिको बाटोमा अघि बढ्न खोजिरहेको उल्लेख गर्दै अध्यक्ष प्रचण्डले यसमा अमेरिकालगायत अन्तर्राष्ट्रिय समुदायको सहयोग र सद्भाव महत्वपूर्ण हुने बतााए।  ‘हामीले कृषिलाई आधार मानेर उर्जा र पर्यटन विकासलाई जोड दिने नीति लिएका छौं,’ प्रचण्डले भने, ‘सबै क्षेत्रमा सूचना प्रविधिलाई लिडिङ रोलमा राखेर मात्रै नेपाललाई समृद्ध बनाउन सकिन्छ भन्ने हाम्रो विश्वास रहेको छ। यसका लागि अन्तर्राष्ट्रिय समुदायबाट हुने सहयोग र लगानी महत्त्वपूर्ण हुन्छ।’ नेपालको शान्ति प्रक्रिया राष्ट्रिय सहमतिका साथ मौलिक रुपमा सम्पन्न हुन थालेको जानकारी गराउँदै अध्यक्ष प्रचण्डले यसमा अन्तर्राष्ट्रिय समुदायको सद्भावका लागि धन्यवाद दिए। ‘हामीले नेपालमा शान्ति प्रक्रिया बहुमत र अल्पमत वा सत्ता पक्ष र विपक्षीको रूपमा नलिएर राष्ट्रिय सहमतिका साथ टुंग्याउँदै छौं, यो हाम्रा लागि मात्र होइन शान्ति र स्थायित्व चाहने अन्तर्राष्ट्रिय समुदायकै लागि पनि खुसीको कुरा हो,’ उनले भने, ‘टिआरसी विधेयक पारित भएपछि जसरी अन्तर्राष्ट्रिय समुदायले स्वागत गरेको छ, यसले हामीलाई खुसी बनाएको छ।’ अन्तर्राष्ट्रिय क्षेत्रमा देखिएको तनावप्रति नेपालको गहिरो चासो रहेको उल्लेख गर्दै अध्यक्ष प्रचण्डले यसबाट नेपालमा पर्न सक्ने असरप्रति आफूहरु संवेदनशील रहेको बताए। नेपाली युवा विपिन जोशी अहिलेसम्म पनि बेपत्ता रहेको घटना नेपालका लागि चिन्ताको विषय रहेको उल्लेख गर्दै उनले हालै उनी जीवितै रहेको इजरायली पक्षबाट जानकारी आउनु सुखद भएको र जतिसक्दो छिटो जोशीको रिहाइका लागि अन्तर्राष्ट्रिय समुदायको ध्यान जानुपर्ने बताए। अमेरिकी सहायक मन्त्री लुले नेपालको प्रगति आफूहरूका लागि खुशीको विषय हुने भन्दै सबै प्रकारका सहयोग र सद्भाव बढाउँदै लैजाने बताए। उनले नेपालको शान्ति प्रक्रिया राष्ट्रिय सहमतिका लागि टुंगिन थालेकोमा खुसी व्यक्त गर्दै यो अन्तर्राष्ट्रिय समुदायका लागि सुखद खबर भएको बताए। उनले नेपालको आर्थिक विकासका लागि अमेरिकाले निरन्तर सहयोग गर्दै आएको उल्लेख गर्दै अमेरिका सरकारले मात्रै नभई अमेरिकी जनताले पनि नेपालको विकासका लागि सहयोग गर्दै आएको बताए। "
    },
    {
        "title": "सिरियाबाट भागेर कहाँ गए राष्ट्रपति असद?",
        "link": "https://www.setopati.com/politics/345546",
        "content": "सिरियामा विद्रोही लडाकू राजधानी दमास्कस प्रवेश गरेपछि राष्ट्रपति बसर अल असदले देश छाडेका छन्। शनिबारदेखि सिरियाका मुख्य-मुख्य सहर कब्जा गर्दै अघि बढेको विद्रोही समूह आइतबार दमास्कस पुगेको थियो।  दमास्कस पुगेपछि राष्ट्रपति बसर अल असदले देश छाडेका थिए। विद्रोही लडाकू समूहले सिरियाको सरकारी टेलिभिजनबाट आइतबार दिउँसो सम्बोधन गर्दै सिरियामा २४ वर्षे तानाशाही शासनको अन्त्य भएको घोषणा गरेको हो। उनीहरूले सिरिया अब स्वतन्त्र भएको र यहाँबाट विस्थापितहरू फर्कन सक्ने र असदले जेल हालेकाहरू पनि मुक्त हुन सक्ने भनेका छन्। उनीहरुले राष्ट्रपति असदले देश छाडेको भने पनि कहाँ गएको भन्ने खुलेको छैन। आइतबार बिहान ४ सहर दारा, कुनेत्रा, सुवेदा र होम्स २४ घन्टामै कब्जा गरेर दमास्कस छिरेलगत्तै राष्ट्रपति असद भागेको भनिएको थियो। यद्यपि उनको सचिवालयले भने विज्ञप्ति निकालेर नै  राष्ट्रपति असद दमास्कसमै रहेको  भनेको थियो। यद्यपि त्यहाँको सेनाले आफ्ना कर्मचारीलाई राष्ट्रपति असद देशमा नरहेको भन्ने ब्रिफिङ गरेको थियो। लगत्तै विद्रोही समूहले त्यहाँको सरकारी टेलिभिजनबाट सिरियाली नागरिकहरूलाई सम्बोधन गर्दै असदको शासन अन्त्य भएको घोषणा गरेको हो। सिरियाका राष्ट्रपति कहाँ गए भन्ने बारेमा यकिनका साथ कतै पनि उल्लेख छैन। केही सञ्चारमाध्यमले राष्ट्रपति असद संयुक्त अरब इमिरेट्स (युएई) छन् भनेर लेखेको छ तर त्यो पुष्टि नभएको उल्लेख गरेका छन्। रोयटर्स लगायत केही समाचार संस्थाहरूले उनी चढेको जहाज दुर्घटनामा परेको हुनसक्ने भनेर पनि लेखेका छन्। विद्रोहीहरू दमास्कस प्रवेश गरेपछि सिरियन जहाजा दमास्कस विमानस्थलबाट उडेको थियो। फ्लाइटराडारले पनि दमास्कसबाट उडेको जहाजलाई नोटिस गरेको थियो। तर उडेको केही बेरमै जहाज फ्लाइटराडारको नियमनबाहिर पुगेको थियो। जहाज सुरूमा सिरियाको तटीय क्षेत्रतर्फ उडेको थियो। अवावाइट नजिक पुगेपछि जहाजले अचानक युटर्न लिएको र फ्लाइटराडारको ट्र्याकिङबाहिर पुगेको थियो। रोयटर्सले तुरुन्तै बोर्डमा को थियो भनेर निर्धारण गर्न नसकिएको रोयटर्सले जनाएको छ। यद्यपि सिरियाका दुई स्रोतहरूलाई उद्धृत गर्दै विमान दुर्घटनामा असदको मृत्यु भएको हुन सक्ने धेरै उच्च सम्भावना रहेको भनेको छ। त्यसबाहेक राष्ट्रपति असदको स्थितिबारे कुनै पनि सञ्चारमाध्यमहरूले लेखेका छैनन्। उनीको अवस्था अहिलेसम्म अज्ञात नै भएको भनिएको छ। अमेरिकामा राष्ट्रपति निर्वाचित भएका डोनाल्ड ट्रम्पले सिरियाका राष्ट्रपतिको रक्षा गर्न नसकेको आरोप लगाएका छन्।  सामाजिक सञ्जाल प्लेटफर्म एक्समा लेख्दै उनले सिरियाली राष्ट्रपति देश छाडेर भागेको र रूस र भ्लादिमिर पुटिनले युक्रेनमा ध्यान केन्द्रित गर्दा असदको रक्षा गर्न नसकेको भनेका भनेका छन्।  त्यसकारण मध्यपूर्वमा लडाई चलिरहेको सबै ठाउँमा तत्काल युद्धविराम हुनुपर्ने उनले बताए।  "
    },
    {
        "title": "प्रधानमन्त्री ओलीले गरे दमक भ्यु टावरको उद्घाटन",
        "link": "https://www.setopati.com/politics/345547",
        "content": "प्रधानमन्त्री केपी शर्मा ओलीले झापाको दमक नगरपालिका वडा नम्बर ३ दापगाछीस्थित दमक व्यापारिक कम्प्लेक्सको उद्घाटन गरेका छन्। प्रधानमन्त्री ओलीले झापाको दमक व्यापारिक कम्प्लेक्सको उद्घाटन गर्दै यो परियोजना नयाँ तरिकाको विकास कसरी गर्न सकिन्छ भन्ने कुराको नमुना भएको बताए। प्रधानमन्त्री ओलीले यो निर्माणले रोजगारी र पर्यटन वृद्धि हुनेसमेत बताए।  विश्वका धेरै मुलुकमा पनि आर्थिक स्रोत र पहिचानको लागि यस्ता अग्ला भवन बनेको भन्दै उनले कम्प्लेक्स भएको क्षेत्रलाई आधुनिक सहर बनाउने घोषणा गरे। यस टावरले समग्र कोशी प्रदेशलाई घरेलु र विदेशी पर्यटकहरूको लागि प्रमुख पर्यटक गन्तव्यको रूपमा विकास गर्ने सहरी विकास मन्त्रालयका सचिव गोपालप्रसाद सिग्देलले बताए। ‘यो परिसर केवल एक टावर भवन मात्र होइन, यो हाम्रो दमकलाई, झापा जिल्लालाई र समग्र कोशी प्रदेशलाई घरेलु र विदेशी पर्यटकहरूको लागि प्रमुख पर्यटक गन्तव्यको रूपमा विकास गर्ने हाम्रो दृष्टिकोणको आधार पनि हो,’ सिग्देलले भने। मुख्य बजार क्षेत्रबाट चार किमी दूरीमा रहेको उक्त १८ तले कम्प्लेक्स एक अर्ब ६३ करोड ५४ लाख ४६ हजार लागतमा बनाइएको हो।  चार बिघा १६ कठ्ठा क्षेत्रफलमा फैलिएको नेपालकै अग्लो टावर रहेको सो कम्प्लेक्सलाई घरेलु र विदेशी पर्यटकको प्रमुख गन्तव्यका रूपमा विकास गर्ने सरकारको अवधारणा रहेकोे छ । उद्घाटनमा उपप्रधानमन्त्री एवं सहरी विकास मन्त्री प्रकाशमान सिंह, कोशी प्रदेशका मुख्यमन्त्री हिक्मत कार्कीलगायत सहभागी थिए। यस दमक व्यापारिक कम्लेक्समा व्यावसायिक, व्यापारिक, मनोरञ्जनात्मक, र कर्पोरेट कार्यक्रम एकै स्थानमा समायोजन गर्ने गरी डिजाइन गरिएको सहरी विकास मन्त्रालयले जानकारी दिएको छ। यो टावर परिसरलाई पैदल मार्ग प्रवेश एवेन्यू, प्रवेश प्लाजा, टावर, मनोरञ्जनात्मक बगैंचा, बालबालिका खेल क्षेत्र र वनस्पति बगैचामा छुट्टयाइएको छ।  १५,६११ वर्ग मिटरमा फैलिएको दमक व्यापारिक कम्लेक्समा बेसमेन्ट, ग्राउन्ड फ्लोर, सहित १८ तल्लाहरू छन्, जसमाथि स्टीलको २८ मिटर टावरले कुल १०० मिटरको उचाइमा पुर्‍याउने मन्त्रालयको भनाइ छ। भवन विश्वविख्यात वास्तुकार र शहरी योजनाकार लु कोबिजियको वास्तुकलामा स्मारकत्वको अवधारणाबाट अभिप्रेरित भएर सुरूवात गरिएको हो। "
    },
    {
        "title": "गृह र सामान्य प्रशासन मन्त्रालयलाई धरानका मेयर साम्पाङले आजै पठाए तीन पत्र",
        "link": "https://www.setopati.com/politics/345536",
        "content": "धरान उपमहानगरपालिकाका मेयर हर्क साम्पाङले संघीय सरकारलाई आइतबार तीन वटा पत्र पठाएका छन्। दुइटा पत्र गृह मन्त्रालयका लागि हो भने एउटा संघीय मामिला तथा सामान्य प्रशासन मन्त्रालयलाई छ। मेयर साम्पाङले प्रमुख प्रशासकीय अधिकृत पठाइदिन सामान्य प्रशासन मन्त्रालयलाई पत्रमार्फत् आग्रह गरेका छन्। यस्तो छ पत्र: प्रमुख प्रशासकीय अधिकृत नहुँदा काम गर्न गाह्रो भएको उनको भनाइ छ। उनले तुरून्त प्रमुख प्रशासकीय अधिकृत पठाउन पनि आग्रह गरेका छन्। मेयर साम्पाङले गृह मन्त्रालयलाई पनि पत्र पठाएका छन्। तस्करीको गाडी नियन्त्रणमा लिन माग गर्दै उनले गृहलाई पत्र पठाएका थिए। नेपाली कांग्रेसका कार्यकर्तासमेत रहेका धरान ५ का सन्तोष लिम्बुले सरकारी जग्गामा ढुंगा निकालेर बिक्री गरेको पत्रमा  मेयर साम्पाङले उल्लेख गरेका छन्। यस्तो छ पत्र: मंसिर ४ गतेदेखि नगर प्रहरीलाई ढुंगा झिक्ने गरेको ठाउँमा खटाउनु परेको र नेपाल प्रहरीले सहयोग पनि नगरेको मेयर साम्पाङको भनाइ छ। उत्खनन् र ढुवानीमा प्रयोग भएका सवारी साधनलाई नियन्त्रणमा लिन जिल्ला प्रशासन कार्यालय सुनसरीमा पत्र पठाए पनि काम हुन नसकेकोले गृह मन्त्रालयमा जानकारीसहित पत्र पठाउनुपरेको उनले उल्लेख गरेका छन्। मेयर साम्पाङले गृहमन्त्री रमेश लेखकलाई पनि पत्र पठाएका छन्। पत्रमा उनले आफूविरूद्ध समाचार लेखेका खोज पत्रकार केन्द्रका पत्रकारलाई कारबाही गर्न माग गरेका छन्। यस्तो छ पत्र: नक्कली माओवादी बनेर साम्पाङले विगतमा चन्दा असुल गरेकोबारे मंसिर १४ गते पत्रकार गोपाल दाहाल एक समाचारमा उल्लेख गरेका विषयमाथि केन्द्रित रहेर मेयर साम्पाङले आफ्नो चरित्र हत्या भएको भन्दै पत्रकारलाई कारबाही माग गर्दै पत्र लेखेका हुन्। प्रेस स्वतन्त्रताका नामा व्यक्ति  र पद दुवैको मानहानी हुने गरी भ्रामक समाचार लेखिएको दाबी मेयर साम्पाङको छ। यसैबीच सुनसरीका पत्रकारहरूले मेयर साम्पाङले धम्कीपूर्ण अभिव्यक्ति दिने गरेको भन्दै गृहमन्त्री रमेश लेखकलाई शनिबार ध्यानाकर्षण पत्र बुझाएका थिए। यो पनि: धराने जनताले चुनेकै पिरो मेयर हो, मुख पोलिरहेको छ: हर्क साम्पाङ फेसबुकमा स्ट्याटस लेखेर हर्क साम्पाङले डाकेको पत्रकार सम्मेलनमा के भयो? धरान र चितवनमा पत्रकारहरूमाथि धम्की र कुटपिट, महासंघको भर्त्सना मेयर साम्पाङले उपमेयर हुँदाहुँदै वडाध्यक्षलाई कार्यवाहक दिएपछि विवाद "
    },
    {
        "title": "दमकमा प्रधानमन्त्रीलाई कालो झन्डा देखाएको आरोपमा ७ जना प्रहरीको नियन्त्रणमा",
        "link": "https://www.setopati.com/politics/345533",
        "content": "प्रधानमन्त्री केपी शर्मा ओलीलाई कालो झन्डा देखाएको आरोपमा प्रहरीले ७ जनालाई नियन्त्रणमा लिएको छ। आइतबार प्रधानमन्त्री ओली भ्युटावर लगायत विभिन्न स्थानमा उद्घाटन गर्न झापा पुगेका हुन्। गृह जिल्ला पुग्दा प्रदेश नम्बर १ पुन: नामांकन संयुक्त संघर्ष समितिले कालो झन्डा देखाएको हो। त्यसक्रममा प्रहरीले केदार धिमाल, मातृका धिमाल, एलबी पालुङ्वा, सोम चेम्जोङ, तिर्थ खड्का, एलबी पालुङ्वा र विवेक सुनुवारलाई नियन्त्रणमा लिएको हो। यस्तै यसअघि राष्ट्रिय स्वतन्त्र पार्टीका नेता शम्भु सुस्केरालाई पनि प्रहरीले नियन्त्रणमा लिएको थियो। उनी २०७९ सालमा रास्वपाबाट चुनाव लडेका थिए। यसैगरी झापामा बाक्लो उपस्थितिमा प्रहरी परिचालन गरेको छ। दमकको गणतन्त्र चोक अस्तब्यस्त छ।\n  "
    },
    {
        "title": "एमालेलाई जग्गा दान गरेको रिट न्यायाधीश शर्मा र पाण्डेयको इजलासमा",
        "link": "https://www.setopati.com/politics/345512",
        "content": "नेकपा (एमाले)ले भाटभटेनी सुपरमार्केटका संचालक मिनबहादुर गुरूङबाट जग्गा दानमा लिएकोविरूद्ध सर्वोच्च अदालतमा परेको रिटमा आइतबार पनि पेसी तोकिएको छ।  अधिवक्ता ज्ञानबहादुर बस्नेतसहितले दायर गरेको रिट आइतबार न्यायाधीश मनोजकुमार शर्मा र नित्यानन्द पाण्डेयको इजलासमा पेसी तोकिएको छ।  यसअघि मंसिर १८ गते पनि शर्मा र पाण्डेयकै इजलासमा परेको थियो। तर हेर्न नभ्याइएको भन्दै सरेको थियो। कात्तिक ७ गते दर्ता भएको यो मुद्दा ६ पटा हेर्न नभ्याइने र दुई पटक हेर्न नमिल्नेमा परेको छ। यसअघि कात्तिक १२ गते सुनिलकुमार पोखरेलको इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो। अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका छन्। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका छन्। गत असोज २५ गते प्रधानमन्त्री एवं नेकपा एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "नेपाल आइपुगे अमेरिकी सहायक विदेशमन्त्री डोनाल्ड लु",
        "link": "https://www.setopati.com/politics/345510",
        "content": "दक्षिण तथा मध्य एसियाली मामिलासम्बन्धी अमेरिकाका सहायक विदेशमन्त्री डोनाल्ड लु नेपाल आएका छन्। आइतबार काठमाडौं आइपुगेका लुले शीर्ष नेताहरूसँग शिष्टाचार भेट गर्ने कार्यक्रम छ। ‘उहाँले काठमाडौंमा नेपाल सरकारका नेतृत्वकर्ताहरूसँग शिष्टाचार भेट र नागरिक समाजसँग कुराकानी गर्नुहुनेछ,’ अमेरिकी दूतावासले भनेको छ, ‘उहाँको यो भ्रमणले अमेरिका-नेपाल सम्बन्धलाई मजबुत बनाउने र वातावरणीय सुरक्षा, महिला सशक्तिकरण, सांस्कृतिक संरक्षण, र दिगो विकासजस्ता मुख्य क्षेत्रहरूमा दुई देशबीचको सहकार्यलाई अघि बढाउने प्रतिबद्धता प्रस्तुत गर्दछ।’ उनी मंगलबार फर्किने तालिका छ।  "
    },
    {
        "title": "दमक टावरको उद्घाटन गर्न प्रधानमन्त्री ओली झापा जाँदै",
        "link": "https://www.setopati.com/politics/345491",
        "content": "प्रधानमन्त्री केपी शर्मा ओली झापा जाने भएका छन्। झापाको दमकमा बनेको विजनेस टावरको उद्घाटन गर्न प्रधानमन्त्री ओली आइतबार झापा जान लागेको उनको  निजी सचिवालयले जनाएको छ।  दमक टावरको ओली यसअघि प्रधानमन्त्री हुँदा निर्माण सुरू गरिएको थियो। दमक नगरपालिका-३ मा करिब डेढ अर्ब लगानीमा यो टावर निर्माण भएको हो। प्रधानमन्त्री ओली सोमबार पनि झापामै बस्ने कार्यक्रम रहेको उनको सचिवालयले जनाएको छ।    "
    },
    {
        "title": "चौबीस घन्टामा चार सहर कब्जा गरेको दाबी गर्दै सिरियाको राजधानीतर्फ अघि बढ्यो विद्रोही समूह",
        "link": "https://www.setopati.com/politics/345490",
        "content": "सिरियामा विद्रोही समूहले चार सहरहरू कब्जा गरेको दाबी गरेका छन्। त्यहाँ आइतबार बिहानैदेखि विद्रोही समूहले अहिलेसम्मकै ठूलो आक्रमण गरेको भनेर विभिन्न अन्तर्राष्ट्रिय सञ्चारमाध्यमहरूले लेखेका छन्। सिरियाको चरमपन्थी समूहका प्रवक्ता हसन अब्दुल गनीले सिरियाका सहरहरू दारा, कुनेत्रा, सुवेदा र होम्स चौबीस घन्टामै कब्जा गरेको दाबी गरेका छन्। अब विद्रोही समूह राजधानी दमास्कसतर्फ अघि बढेको पनि बताइएको छ। समाचार संस्था एशोसियटेड प्रेसले दमास्कसमा पनि गोलीका आवाजहरू सुनिएको भनेर एक स्थानीयलाई उद्धृत गर्दै लेखेको छ। यद्यपि सिरियाको सरकारले अहिलेसम्म आधिकारिक रूपमा आक्रमणबारे कुनै जानकारी सार्वजनिक गरेको छैन। बिबिसीका अनुसार सिरियामा हयात तहरीर अल शाम (एचटिएएस) सहित अरू थुप्रै समूहहरूले मिलेर आक्रमण गरेका हुन्। उनीहरूले हमा र देराको अधिकांश दारा यसअघि नै कब्जा भएको दाबी गरेको थिए।    एचटिएएस का प्रमुख अबू मोहम्मद अल जुलानीले यसलाई ऐतिहासिक क्षण भनेका छन् । विद्रोही समूहले आक्रमण थालेपछि सिरियामा राष्ट्रपति बसर अल असदलाई अप्ठयारो पर्ने भनिएको छ। विद्रोही समूह दमास्कसतर्फ अघि बढेको दाबी गरेपछि राष्ट्रपतिले राजधानी छाडेको हल्ला चलेको थियो। यद्यपि उनको कार्यालयले त्यसको खण्डन गरेको अन्तर्राष्ट्रिय सञ्चारमाध्यमहरूले जनाएका छन्।   सिरियामा विद्रोहीहरुले आक्रमण गरेपछि रूस, टर्की र इरानका विदेशमन्त्रीहरूले छलफल गरेका थिए। रूसी विदेशमन्त्री सर्गेई लावरोफले त्यसलाई आतंकवादी आक्रमण भनेका छन्। अमेरिकाका नवनिर्वाचित राष्ट्रपति डोनाल्ड ट्रम्पले सिरियाको लडाईंबाट टाढा हुनुपर्ने बताएका छन्। 'यो हाम्रो लडाईं होइन यसलाई आफै सुल्झिन दिनुपर्छ,' ट्रम्पले एक्समा लेखेका छन्। "
    },
    {
        "title": "गगनले सभापति कम बोल्नुहुन्छ भनेपछि देउवाको जबाफ- धेरै बोल्ने आफू सकिन्छ, कम बोल्नेले अरुलाई सक्छ",
        "link": "https://www.setopati.com/politics/345469",
        "content": "नेपाली कांग्रेस कोशीको पहिलो प्रदेश सम्मेलनको उद्घाटन कार्यक्रममा शनिबार वक्ताहरुको लर्को थियो। त्यसैले उनीहरूका लागि निश्चित समय निर्धारण गरिएको थियो। पार्टीका पदाधिकारीहरुका लागि १३ मिनेटको समय तोकिए पनि महामन्त्री गगन थापाले केही समय बढी नै लगाएर बोले। आफ्नो मन्तव्य टुंग्याउने बेलामा उनले ठट्टा गर्दै भनेका थिए ‘हाम्रो सभापतिजी थोरै बोल्नुहुन्छ। उहाँको पनि थोरै समय मैले लिएको हुँ।’ सभापतिदेखि पार्टीका अन्य धेरै नेताहरुलाई प्रत्यक्ष–अप्रत्यक्ष रुपमा ‘थर्काउँदै’ बोलेका थापाको अभिव्यक्तिमा सहभागीहरुले पटकपटक समर्थनको ताली बजाए। अन्त्यमा जब सभापति शेरबहादुर देउवाले कम बोल्ने भएकैले आफूले उनको पनि समय लिएको बताए सहभागी मात्रै होइन देउवा स्वयम् पनि हाँसे। सभापति देउवाले आफ्नो बोल्ने पालोमा गगनको ठट्टालाई  उस्तै शैलीमा जबाफ फर्काए। देउवाको प्रत्युत्तर थियो, ‘महामन्त्रीले मलाई कम बोल्ने भन्नुभयो। ठीकै हो। बढी बोल्ने मानिस आफू सकिन्छ।  तर, कम बोल्नेले अरूलाई  सक्छ।’ सभापति देउवाले यसो भन्दा पनि सहभागीहरु हाँसे। संस्थापन पक्षका धेरैजसो नेताले प्रदेश सम्मेलनमा शेखर कोइराला अनुपस्थित रहेकोबारे टिप्पणी गरे। शेखर टिमकै एक जना मुख्य सदस्य गगन थापाले पनि कोइरालाप्रति असन्तोष प्रकट गरे। यद्यपि सभापति देउवाले भने शेखर कोइरालाबारे कुरै उठाएनन्। बरू देउवाले प्रधानमन्त्री केपी ओली र सरकारले राम्रो काम गरेको भनेर प्रशंसा गरे। ‘अहिले बिआरआईको कुरा उठिरहेको छ। सुझबुझपूर्ण रुपमा सम्झौता भएको छ’, उनले भने ‘ ऋणभन्दा पनि अनुदानको रूपमा सुविधा लिने विषय हो। ओलीजीले त्यही ढंगले सम्झौता गर्नुभयो। हामीले अब धेरै ऋण लिएर परियोजना चलाउने अवस्था नभएको भनेको हो।’ अहिलेको अवस्थामा कोहीसँग पनि नेपालले ऋण लिने अवस्था नभएको देउवाको भनाइ थियो। ‘नेपालले विकासका निम्ति एडिबी, आईएमएफलगायत अन्तर्राष्ट्रिय दातृनिकायसँग ऋण लिएको छ, लिने गरेको छ तर अब धेरै लिन सक्ने अवस्था छैन।’ देउवाले  कांग्रेस र एमाले दुई ठूला पार्टी मिल्दा स्थायित्व हुने विश्वास प्रकट गरे। ‘ओलीजीले राम्रो काम गर्नुभएको छ’,  देउवाले भने, ‘राम्रोलाई राम्रो भन्नुपर्छ। बिआरआईमा पनि राम्रो सहमति भएको छ। अब यो गठबन्धन पूरा समयसम्म रहन्छ। केही समस्या भए छलफल हुन्छ।’ शेखर कोइराला अनुपस्थित रहेको प्रदेश भेलामा महामन्त्री विश्वप्रकाश शर्माले शुभकामना सन्देश पठाएका थिए। उनले ६ महिना अघि नै निर्धारण भएको खुम्बु यात्रामा आफू गएको उल्लेख गर्दै  सम्मेलन सफलताको कामना गरेर लिखित सन्देश पठाएका थिए। उनको सन्देश सम्मेलनमा वाचन गरेर सुनाइएको थियो। "
    },
    {
        "title": "बिआरआई सम्झौतामा ऋण लिने भनेर कतै लेखिएको छैन: परराष्ट्रमन्त्री",
        "link": "https://www.setopati.com/politics/345468",
        "content": "परराष्ट्रमन्त्री आरजु राणा देउवाले नेपाल सरकार र चीनबीच हालै सम्पन्न बिआरआई सम्झौतामा ऋण लिने भन्ने विषय कतै उल्लेख नभएको स्पष्ट पारेकी छन्।  नेपाल सरकार र चीनबीच हालै भएको सो सम्झौताका बारेमा नेपालमा बुझ्दै नबुझी टीकाटिप्पणी भइरहेको उनको भनाइ थियो।  इन्टरनेसनल कोर्ट अफ जस्टिस् (आइसिजे) मा जलवायु परिवर्तनसम्बन्धी अन्तर्राष्ट्रिय सुनुवाइमा नेपालका तर्फबाट धारणा राख्न नेदरल्याण्ड्स् प्रस्थान गर्नुअघि आज त्रिभुवन अन्तर्राष्ट्रिय विमानस्थलमा उनले भनिन्, ‘हामीले बिआरआईअन्तर्गत सहयोगमा आधारित परियोजनामा हस्ताक्षर गरेका हौं, ऋण लिने भन्ने कुरा कतै छैन।’   सो सम्झौताका बारेमा बुझ्दै नबुझी टिप्पणी गरिएको उनको भनाइ थियो। बिआरआई सम्झौताअनुसारका परियोजनाहरू पनि दुवै देशको सहमतिबाट अघि बढाइने विषय स्पष्टसँग लेखिएकाले नेपालको सहमतिअनुसार नै सो सम्झौता अघि बढ्ने पनि उनले स्पष्ट पारिन् ।  उनले भनिन्, ‘ऋण लिने भन्ने कुरा त लिने पक्षको मञ्जुरी र आग्रहमा हुने हो नि। हामीले लिँदैनौं, हामीलाई आवश्यक छैन भने दिने पक्षले पनि कहाँ जबर्जस्ती गर्छ त? त्यसैले सरकारले ऋण लिने गरी सम्झौतामा हस्ताक्षर गर्यो भन्नु बचपना मात्र हो।’  नेपालले चीनसँग बिआरआई सम्झौता अन्तर्गत अनुदानमा परियोजनाहरू निर्माण गर्नेगरी हस्ताक्षर गरेको र त्यो पनि सुरक्षा या अन्य कुनै विषयमा नभएर ‘ग्लोबल डेभलपमेण्ट इनिसिएटिभ्स्’ अन्तर्गत सहमति गरेको उनले जानकारी गराइन्।  मन्त्री राणा अन्तर्राष्ट्रिय अदालत (आइसिजे) मा जलवायु परिवर्तनका कारण नेपाललाई परेको असर र नेपालले पाउनुपर्ने क्षतिपूर्तिबारे कुरा उठाउन नेपाली प्रतिनिधिमण्डलको नेतृत्व गर्दै आज त्यसतर्फ प्रस्थान गरेकी हुन्। अन्तर्राष्ट्रिय अदालतमा नेपालले पहिलो पटक नेपालमा जलवायु परिवर्तनको वर्तमान अवस्था र यसका कारण नेपालमा परेको असरका बारेमा आफ्नो अवस्था र धारणा राख्न लागेको हो।  "
    },
    {
        "title": "पाँच जिल्लामा रास्वपाको भेला, कहाँ को नेता खटिएका छन् ?",
        "link": "https://www.setopati.com/politics/345452",
        "content": "शनिबार पाँच जिल्लामा राष्ट्रिय स्वतन्त्र पार्टीको जिल्ला भेला चलिरहेको छ।   संगठन निर्माणका क्रममा शनिबार  सल्यान, बाँके, नवलपुर, नुवाकोट र भक्तपुमा शनिबार जिल्ला भेला चलिरहेको कार्यबाहक महामन्त्री कबिन्द्र बुर्लाकोटीले जानकारी दिए। जिल्ला भेलामा केन्द्रीय नेताहरू सहभागी छन्। सल्यानमा कार्यबाहक महामन्त्री बुर्लाकोटी आफै खटिएका छन्। बाँकेमा केन्द्रीय सांसद लक्ष्मी तिवारी, नवलपुरमा केन्द्रीय सदस्य राजन गौतम र सबिना बिक, नुवाकोटमा उपसभापति डिपी अर्याल, कार्यवाहक प्रवक्ता मनिष झा केन्द्रीय सदस्य रामकृष्ण भट्टराई र भक्तपुरमा उपसभापति अर्याल, कोषाध्यक्ष लिमा अधिकारी, संसदीय दलका प्रमुख सचेतक सन्तोष परियार, केन्द्रीय सदस्य कुसुम महर्जन, प्रमिला कुलुज खटिएका छन्। भेलाले जिल्ला समिति गठन, संगठन निर्माण, यसअघि जिल्ला समिति संरचना रहेको जिल्लाहरूमा रिक्त पदहरूको पदपूर्ति र जिल्ला भित्रका निर्वाचन क्षेत्र, पालिका, वडा संगठन निर्माण सम्बन्धी कार्ययोजनामा छलफल गर्ने कार्यबाहक महामन्त्री बुर्लाकोटीले जानकारी दिए। रास्वपाले यसअघि देशभरका २३ जिल्लाहरूमा जिल्ला भेला सम्पन्न गरिसकेको छ। "
    },
    {
        "title": "कांग्रेसमा किचलोः कोशी प्रदेश सम्मेलनमा सहभागी नहुने भए शेखर कोइराला",
        "link": "https://www.setopati.com/politics/345444",
        "content": "नेपाली कांग्रेस कोशी प्रदेशको पहिलो सम्मेलन शनिबार विराटनगरमा आयोजना हुँदैछ। पार्टी सभापति शेरबहादुर देउवाको उपस्थितिमा आफ्नै गृहनगरमा हुने पार्टीको प्रदेश सम्मेलनमा नेता शेखर कोइराला भने अनुपस्थित हुने भएका छन्। नेता कोइरालाको सचिवालयले दिएको जानकारी अनुसार उनी आज चितवन जाँदैछन्। ‘केन्द्रीय सदस्य दिनेश कोइरालाको पिताजी बित्नुभएकाले त्यहाँ शोकसभामा सामेल हुन उहाँ चितवन जाँदै हुनुहुन्छ, अहिले हामी काठमाडौं विमानस्थलमा छौं,’ कोइरालाका स्वकीय सचिव दिनेश थपलियाले भने ‘उहाँ हिजोमात्रै विराटनगरबाट काठमाडौं आउनुभएको हो। प्रदेश सम्मेलनमा जानुहुन्न।’ आफ्नै गृहनगरमा हुन लागेको प्रदेश सम्मेलनमा कोइरालाले अनुपस्थित रहने मुख्य कारण उनले आफूलाई वरिष्ठ नेता बनाउनुपर्ने माग गरेक छन्। उनी निकट नेताहरुका अनुसार कोइरालाले प्रदेश भेलामा आफूलाई शेरबहादुर देउवापछिको आसन र समय दिनुपर्ने  माग गरेका थिए। ‘सभापति पदको निकटतम प्रतिस्पर्धीलाई वरिष्ठ नेताको सम्मान दिएर सभापतिपछिको आसनमा राख्नुपर्छ भन्ने हाम्रो माग हो,’ कोइराला निकट स्रोतले भन्यो ‘प्रदेश सम्मेलनअघि त्यस्तो निर्णय हुनुपर्थ्यो। भएन, उहाँ जानुहुन्न।’ शेखर कोइराला निकट कोशीका पूर्वमुख्यमन्त्री केदार कार्कीले प्रदेश सम्मेलनबारे  कोइरालासँग छलफल र सरसल्लाह नगरेको, निमन्त्रणसमेत ढिलागरी दिएको र चितवनमा कार्यक्रम रहेकाले कोइराला नआउने जानकारी दिए। ‘पार्टी सभापति आउँदै हुनुहुन्छ, उहाँको सम्मानका लागि हामी चाहीँ जान्छौं’, कार्कीले भने ‘तर, शेखर दाइ जानुहुन्न। पार्टीको १४ औं महाधिवेशनमा देउवासँग सभापतिमा प्रतिस्पर्धा गरेका कोइरालाको अहिले कांग्रेसको आन्तरिक मर्यादाक्रममा २६ औं स्थानमा छन्। यही असन्तोष खुला रुपमा प्रकट गर्न कोइराला पक्षले प्रदेश सम्मेलनको सम्मुखमै मंसिर १८ मा कोशीका पालिकास्थित कांग्रेस सभापतिहरुको भेला आयोजना गरेको थियो। १३७ पालिकामध्ये ११३ जना सभापति उपस्थित रहेको दाबी गरेको कोइराला पक्षको भेला रोक्न केन्द्रले मौखिक निर्देशन दिएको थियो। मुख्यसचिव कृष्णप्रसाद पौडेलले प्रदेशलाई पत्र पठाएर पालिका सभापतिहरुलाई त्यो भेला आधिकारिक नभएको जानकारी दिन भनेको थियो। तैपनि कोइराला पक्षले भेला गरेरै छाडेको थियो। शेखर कोइरालाले पार्टीको १५ औं महाधिवेशनमा सभापति उठ्ने भन्दै गतिविधि तीव्र पारिरहेका छन्। यहीबेला विराटनगरमै हुने प्रदेश सम्मेलन उनले बहिष्कार गर्ने भएका हुन्। कोइराला पक्षले सभापतिका निकटम प्रतिस्पर्धीलाई वरिष्ठ नेता बनाउनुपर्ने माग गरिरहेको छ। यद्यपि देउवाले यो मागप्रति चासो देखाएका छैनन्। कोशी प्रदेशका सभापति उद्धव थापाका अनुसार आज हुने प्रदेश सम्मेलनमा पार्टीका केन्द्रीय पदाधिकारी, पूर्व पदाधिकारी, केन्द्रीय सदस्य, जिल्ला सभापतिहरू, प्रतिनिधिसभा क्षेत्रीय सभापतिहरू, महासमिति सदस्य, महाविधेशन प्रतिनिधि, पालिका सभापति, प्रतिनिधिसभा तथा प्रदेश अधिवेशन प्रतिनिधिहरू सहभागी हुनेछन्। बन्दसत्रमा ६४८ जना प्रतिनिधिहरू सहभागी हुने र सोही सत्रले कांग्रेस कोशीको राजनीतिक, सांगठनिक र आर्थिक प्रतिवेदनमाथि छलफल गर्दै पारित गर्नेछ। "
    },
    {
        "title": "संक्रमणकालीन न्यायसम्बन्धी दुई आयोगका पदाधिकारीका लागि ४० जनाको नाम छनोट",
        "link": "https://www.setopati.com/politics/345427",
        "content": "संक्रमणकालीन न्यायसम्बन्धी दुई आयोगका लागि पदाधिकारी सिफारिस समितिले ४० जनाको नाम छनोट गरेको छ। समितिले सत्य निरूपण तथा मेलमिलाप आयोग र बेपत्ता पारिएका व्यक्तिको छानबिन आयोगमा पदाधिकारीका लागि अध्यक्षमा आठ र सदस्यमा ३२ जनाको नाम छनोट गरेको समितिका सदस्य प्रवक्ता खम्बबहादुर खातीले जानकारी दिए।  उनका अनुसार अध्यक्ष पदका लागि डिल्लीराज आचार्य, अच्युतप्रसाद भण्डारी, विजय सिजापती, विश्वराज कोइराला, सुदीप पाठक, महेश थापा, शेरबहादुर केसी र काशीराज दाहालको नाम छनोट गरिएको छ।  सरकारले गत कात्तिक २ गते पूर्वप्रधानन्यायाधीश ओमप्रकाश मिश्रको अध्यक्षतामा सिफारिस समिति गठन गरेको थियो। समितिलाई दुई महिनाभित्र कार्यअवधि दिइएको थियो। दुई आयोगका पदाधिकारीका लागि एक सय ५६ जनाको आवेदन परेको थियो। सिफारिस समितिको कार्यअवधि आगामी पुस २ गतेसम्म रहेको छ।\n  "
    },
    {
        "title": "जलवायु न्यायका लागि अन्तर्राष्ट्रिय अदालत गुहार्न परराष्ट्रमन्त्री शनिबार हेग जाने",
        "link": "https://www.setopati.com/politics/345425",
        "content": "जलवायु परिवर्तनका कारण परेको असर र पाउनुपर्ने क्षतिपूर्तिबारे नेपालले पहिलोपटक अन्तर्राष्ट्रिय अदालत (आइसिजे) गुहार्ने भएको छ। अन्तर्राष्ट्रिय अदालतको कार्यालय नेदरल्याण्डसको हेगमा छ। विकसित तथा धनी मुलुकले कार्वन उत्सर्जन गर्दा नेपालजस्ता मुलुकलाई परेको असर र पाउनुपर्ने क्षतिपूर्तिबारे आफ्नो दाबी राख्न नेपालको प्रतिनिधि मण्डल शनिबार नेदरल्याण्ड्सको हेग जाँदैछ। परराष्ट्रमन्त्री आरजु राणा देउवाले अन्तर्राष्ट्रिय अदालत (आइसिजे) मा नेपाली प्रतिनिधिमण्डलको नेतृत्व गर्नेछिन्। आउँदो मंसिर २४ गते मन्त्री राणाले कार्वन उत्सर्जनका कारण नेपाललाई परेको असर र नेपालले पाउनुपर्ने क्षतिपूर्तिका बारेमा दाबी प्रस्तुत गर्नेछिन्। संयुक्त राष्ट्रसंघको स्थायी अदातलका रूपमा समेत रहेको अन्तर्राष्ट्रिय अदालतले मुख्यतः दुई काम गर्छ, पहिलो राज्यहरूबीचको कानुनी विवाद समाधान गर्ने र दोस्रो संयुक्त राष्ट्रसंघको अनुरोधमा कानुनी सुझावहरू प्रदान गर्ने। गत डिसेम्बर २ देखि हेगमा दोस्रो अर्थात् रायमा आधारित सुनुवाइ चलिरहेको छ। डिसेम्बर १२ सम्म चल्ने सुनुवाइमा नेपालका तर्फबाट डिसेम्बर ९ मा परराष्ट्रमन्त्री राणाले आफ्ना धारणा मौखिक र लिखित दुबै रूपमा राख्ने परराष्ट्र मन्त्रालयले जनाएको छ। संयुक्त राष्ट्र संघको वडापत्रको धारा ९६ मा राष्ट्रसंघलाई अदालतबाट राय लिन सक्ने अधिकार दिइएको छ। महासभाले सन् २०२३ मार्च २९ मा पारित गरेको प्रस्तावअनुसार अहिले सुनुवाइ भइरहेको हो। उक्त प्रस्तावको नेपाल पनि एक सदस्य राष्ट्र हो। उक्त प्रस्तावमा जलवायु परिवर्तनको सम्बन्धमा राज्यहरूको दायित्वबारे अन्तर्राष्ट्रिय अदालतसँग सल्लाहकार राय माग्ने निर्णय भएको थियो। उक्त सुनुवाइमा १५ जना न्यायाधीशहरूले धनी मुलुकले कार्वन उत्सर्जन गर्दा त्यसको असर भोगिरहेका देशका प्रतिनिधिहरूको राय र उनीहरूको दाबीको सुनुवाइ गर्नेछन्। अन्तर्राष्ट्रिय अदालतमा हुन लागेको यस्तो सुनुवाइमा नेपालको तर्फबाट पहिलोपटक सहभागिता हुन लागेको हो। यस सुनुवाइमा करिब १०० देश र संस्थाहरूले जलवायु परिवर्तनका कारण परेको असर र पाउनुपर्ने क्षतिपूर्तिको दाबी गर्दैछन्। आफ्नो प्रस्तुतिमा नेपालले न्यून कार्वन उत्सर्जनका बाबजुद देशले भोगिरहेको जोखिमबारे कुरा उठाउनेछ। नेपालले विशेष गरी जलवायु परिवर्तनका मुद्दामा राज्यहरूको दायित्व र ती दायित्व उल्लंघन गर्दा नेपालजस्ता मुलुकहरूले भोगिरहेको समस्यामा केन्द्रित भएर कुरा राख्ने तयारी गरेको छ। नेपालले जलवायु वित्त कोष निर्माण र जलवायुका कारण परेको अन्याय निवारणका लागि आग्रह गर्ने परराष्ट्र मन्त्रालयले जनाएको छ। "
    },
    {
        "title": "भीम रावलसहित तीन नेताका पक्षमा उभिनेमाथि पनि एमालेले सोध्यो स्पष्टीकरण",
        "link": "https://www.setopati.com/politics/345406",
        "content": "नेकपा (एमाले) का अध्यक्ष केपी शर्मा ओलीको कार्यशैलीबारे सार्वजनिक रूपमा आवाज उठाउने नेता–कार्यकर्ता स्पष्टीकरणमा पर्ने क्रम जारी छ। कोशी प्रदेश सभाका पूर्व सांसद एवम् उदयपुरका नेता विमल कार्की पनि यही श्रृंखलामा थपिएका छन्। उनलाई मंसिर १६ मा एमाले कोशी प्रदेश कमिटी अध्यक्ष घनश्याम खतिवडाले स्पष्टीकरण पत्र पठाउँदै तीन दिनभित्र जबाफ दिन भनेका थिए। ‘तपाईंको नामको फेसबुक आइडीबाट पार्टी नेतृत्वविरुद्ध लगातार अभिव्यक्तिहरू आइरहेको छ। त्यो फेसबुक आइडी तपाईंको हो कि होइन, हो भने तपाईंलाई किन कारबाही नगर्ने?’ भन्दै अध्यक्ष खतिवडाले कार्कीलाई स्पष्टीकरण सोधेका हुन्। एमाले प्रदेश कार्यालय स्रोतका अनुसार शुक्रबारसम्म पनि कार्कीले स्पष्टीकरण बुझाएका छैनन्। हालका मुख्यमन्त्री हिक्मत कार्की, पूर्वमुख्यमन्त्रीहरू राजेन्द्र राई र शेरधन राईहरूसँगै अनेरास्ववियुमा काम गरेका कार्की २०७४ को प्रदेशसभा निर्वाचनमा उदयपुरको क्षेत्र नम्बर १ को १ बाट प्रत्यक्ष निर्वाचित भएका थिए। अध्यक्ष ओली समूहकै नेता कार्की सदनमा जनसरोकारका मुद्दा उठाइरहने सक्रिय सांसद थिए। एमाले प्रदेश संसदीय दलको सचेतक पनि भएका उनी उदयपुर एमालेका पूर्वउपाध्यक्ष हुन्। अहिले भने उनी कमिटीविहीन अवस्थामा छन्। उनलाई स्पष्टीकरण सोधेको प्रदेश पार्टी स्रोतले जानकारी दिए पनि उनी भने यसबारे बोल्नै मानेनन्। तर प्रदेशका एक नेताका अनुसार अध्यक्ष ओलीविरुद्ध उनले फेसबुकमा लेखेको आधारमा प्रष्टीकरण सोधिएको हो। व्यापारी मीनबहादुर गुरूङले एमालेको पार्टी कार्यालयलाई जग्गा दिने र भवन पनि बनाइदिने विषयमा नेताहरू भीम रावल, विन्दा पाण्डे र उषाकिरण तिम्सेनाले सार्वजनिक रुपमा असहमति जनाएका थिए। लगत्तै उनीहरू तीनै जनालाई महासचिव शंकर पोखरेलले स्पष्टीकरण सोधेका थिए। उनीहरुलाई स्पष्टीकरण सोध्ने पार्टी नेतृत्वको कदमप्रति असहमति जनाउँदै पूर्वसांसद कार्कीले फेसबुकमा आफ्ना विचार राखेका थिए। ‘आइएम विथ भीम रावल, विन्दा पाण्डे र उषाकिरण तिम्सेना’ ह्यासट्याग राख्दै त्यसबेला कार्कीले लेखेका थिए, ‘के स्पष्टीकरण सोध्छौं? व्यापारीसँग जग्गा दान लिएर पार्टी भवन बनाउनु गलत हो। यस्तो कार्यले जनताप्रति उत्तरदायी राजनीतिलाइ स्खलित बनाउँछ। यो कार्यले देशभरिका एमालेजनको भावना माथि कुठाराघात मात्र भएको छैन, हुर्मत पनि लिएको छ। त्यसैले यस्तो कार्यको हामीले विरोध गरेकै हो। तिमीले स्पष्टीकरण सोधे पनि नसोधे पनि हामी यस्ता प्रवृत्ति र चरित्रको बिरोध गरि नै रहन्छौं।’ तीन नेताहरूमाथि पार्टीले स्पष्टीकरण सोधिरहेकै बेला अदालतले भवन बनाउने कार्य अघि नबढाउन आदेश दियो। लगत्तै कार्कीले फेसबुकमा अध्यक्ष ओलीलाई तिखो प्रश्न गरेका थिए। उनले लेखेका थिए, ‘अध्यक्षज्यू, स्पष्टीकरण हहामीलाई लाई सोध्ने कि तपाईंले अब अदालतलाई दिने? जबाफ चाहियो! नैतिकता छ भने अध्यक्ष पदबाट राजीनामा दिनुहोस्!’ यति लेख्दासम्म पार्टी नेतृत्वबाट ‘थ्रेट’ महसूस नगरेका कार्कीले पछिल्लो समय प्रधानमन्त्रीसमेत रहेका अध्यक्ष ओलीको नागरिकतामा भएको नामबारे प्रश्न उठाएका थिए। झापाका मेडिकल व्यापारी दुर्गा प्रसाइँले ओलीले कम्बोडियामा लगानी गरेको भन्ने आधारहिन भिडियो सार्वजनिक गरेका थिए। त्यहीबेला ओलीको नागरिकता प्रमाणपत्र पनि कार्यकर्ताहरुले ‘भाइरल’ बनाएका थिए। पहिले नागरिकतामा ‘खड्गप्रसाद ओली’ र अहिले नागरिकतामा ‘केपी शर्मा (ओली)’ रहेकोबारे कार्कीले फेसबुकमा सोधेका थिए। पूर्वसांसद कार्कीले लेखेका थिए, ‘२०४८ को आम चुनाव र ०५१ को मध्यावधि निर्वाचनमा तत्कालीन झापा निर्वाचन क्षेत्र न ५ बाट निर्वाचित सांसद तथा २०५१ को मनमोहन अधिकारी प्रधानमन्त्रीत्वको सरकारमा भएका गृहमन्त्री र अहिलेका प्रधानमन्त्री एउटै हुन् भनेर नेपाली राजनितिमा चासो राख्ने सबैले यकिनका साथ भन्दछन्। तर तत्कालीन झापाली सांसद तथा गृहमन्त्रीको नागरिकतामा र त्यो बेलाका सरकारी दस्तावेजमा खडगप्रसाद ओली भनेर लेखिएको छ। अनि अहिलेका प्रमको भनेर सामाजिक सन्जालमा भाइरल बनेको नागरिकता सम्वन्धी भिडियोमा केपी शर्मा (ओली) भनेर लेखिएको छ। मैले बुझ्न चाहेको कुरा – एउटै मान्छेले दुई वटा नागरिकता प्रयोग गरेको हो कि नागरिकता जस्तै मान्छे पनि फरक फरक नै हुन्? कसैले तथ्यसहित बुझाइ दिनु हुन्थ्यो कि।’ एमाले स्रोतका अनुसार अध्यक्षको नागरिकताबारे नै प्रश्न उठाएपछि उनलाई कारबाही प्रक्रिया अघि बढाइएको हो। ‘स्पष्टीकरण बुझाउने म्याद घर्कियो, अब के गर्ने निर्णय हुन्छ’, एमाले प्रदेशका एक नेताले भने। "
    },
    {
        "title": "ट्रम्पलाई राष्ट्रपति जिताउन इलन मस्कले कति गरे खर्च?",
        "link": "https://www.setopati.com/politics/345404",
        "content": "डोनाल्ड ट्रम्प अमेरिकाको ४७ औं राष्ट्रपति चुनिएका छन्। उनले यही जनवरीको अन्तिममा जिम्मेवारी सम्हाल्नेछन्। यसपालि ट्रम्प राष्ट्रपति चुनिनुका पछाडिका धेरै कारणहरूमध्ये एउटा विश्वकै धनी इलन मस्कको समर्थन पनि हो। मस्कले राष्ट्रपति चुनावमा ट्रम्पको प्रचारप्रसारमा पैसाको खोलो नै बगाए। सबैभन्दा बढी भोट स्विङ हुने पेन्सिलभेनिया राज्यमा आफै खटिएर ट्रम्पको प्रचारप्रसार गरे। दिनमा एक जना समर्थकलाई गोला प्रथाबाट दस लाख डलर चिठ्ठामा बाँडे। मस्कले आफ्नो स्वामित्वमा रहेको एक्सलाई पनि ट्रम्पलाई चुनावमा फाइदा हुनेगरी चलाएका थिए। यसरी मस्कले ट्रम्पलाई चुनाव जिताउन आफ्नो पक्षबाट हुनसक्ने सबै सहयोग गरेका थिए। उसो भए चुनावमा कति खर्च गरे? अमेरिकी पत्रिका द न्युयोर्क टाइम्सले मस्कले कति खर्च गरे भन्ने यकिनका साथ भन्न नसकिने र त्यो विषय आगामी दिनहरूमा पनि नखुल्ने भनेको छ। यद्यपि बाहिर देखिएअनुसार र त्यहाँको चुनाव आयोगलाई बुझाएअनुसार मस्कले ट्रम्पको चुनाव प्रचारका लागि २५ करोड डलर खर्च गरेको न्युयोर्क टाइम्सले लेखेको छ। यो भनेको झन्डै ३४ अर्ब रूपैयाँ हुन जान्छ। अमेरिकामा चुनाव प्रचार प्रसारका लागि उम्मेदवारहरूको निश्चित संस्था हुन्छ। त्यसलाई 'पोलिटिकल एक्सन कमिटी' (प्याक) भनिन्छ र यी संस्थाहरूलाई कर छुट हुन्छ। न्युयोर्क टाइम्सका अनुसार ट्रम्पको चुनावी प्रचारमा सघाउने त्यस्ता संस्थाहरूलाई मस्कले पटक-पटक करोडौं डलरको चेक दिएका थिए। अमेरिकाको संघीय चुनाव आयोगका अनुसार मस्कले आफ्नो मुख्य सुपर प्याक, अमेरिका प्याकलाई सबैभन्दा बढी पैसा दिएका थिए। उनले चुनावको अन्तिम सप्ताहमा २ करोड ५० लाख डलरका तीन चेक काटेका थिए। त्यस्तै संविधानको समर्थक भनेर हस्ताक्षर गराउने र तीमध्येका एकलाई दस लाख डलर पुरस्कार दिने गरेर ४ करोड डलर खर्च गरेको पनि चुनाव आयोगको विवरणबाट देखिएको न्युयोर्क टाइम्सले लेखेको छ। त्यसबाहेक चुनाव सकिएपछि पनि उनले त्यस्ता प्याकहरूलाई रकम दान गरेको भनेर न्युयोर्क टाइम्सले खुलाएको छ। यसरी उनले २५ करोड डलर ट्रम्पको चुनाव प्रचारकै लागिमात्र खर्चिएका हुन्। राष्ट्रपतिमा आफूलाई समर्थन गरेका मस्कका लागि भनेर ट्रम्पले ह्वाइटहाउसमा छुट्टै विभाग सिर्जना गरेका छन्। त्यसको नाम 'डिपार्टमेन्ट अफ गभर्नमेन्ट इफिसियन्सी' राखिएको छ। उक्त विभागमा मस्कसँगै विवेक रामास्वामीलाई पनि जिम्मेवारी दिइएको छ। विभागले ह्वाइट हाउस प्रशासनमा कर्मचारीतन्त्र, अनावश्यक खर्च कटौती गर्नेबारे, अतिरिक्त नियमनहरू घटाउनेबारे, संघीय एजेन्सीहरूको पुनर्संरचनाका लागि मार्गप्रशस्त गर्ने भनिएको छ। "
    },
    {
        "title": "प्रहरीले रवि लामिछानेको डायरी गायब पारेको रास्वपाको आरोप",
        "link": "https://www.setopati.com/politics/345397",
        "content": "राष्ट्रिय स्वतन्त्र पार्टी (रास्वपा) ले पार्टी सभापति रवि लामिछानेलाई चितवनबाट रातारात पोखरा पुर्‍याइएको भन्दै आपत्ति प्रकट गरेको छ। रास्वपाले शुक्रबार विज्ञप्ति निकालेर सरकारको प्रत्यक्ष निर्देशनमा प्रहरीले यस्तो काम गरेको जिकिर गरेको छ। ‘राष्ट्रिय स्वतन्त्र पार्टीका सभापति, पूर्वउपप्रधान तथा गृहमन्त्री एवं सांसद रवि लामिछानेलाई रातारात चितवनबाट पोखरा लगिएको घटनाप्रति पार्टीको घोर आपत्ति प्रकट रहेको छ। सभापति लामिछानेलाई दिनभर चितवन जिल्ला सरकारी वकीलको कार्यालयमा बयान गराइ राति सुतिरहेको बेलामा अचानक उठाइ मध्यरातमा चितवनबाट सडक मार्ग हुँदै राति ३ बजे पोखरा पुर्‍याइको रहेछ। यो आश्चर्यजनक, निकृष्ट, निन्दनीय घटना सरकारको प्रत्यक्ष निर्देशनमा भएको सूचना प्रहरी सुत्रबाट प्राप्त भएका छन्,’ कार्यवाहक प्रवक्ता मनिष झाले शुक्रबार जारी गरेको विज्ञप्तिमा भनिएको छ। सरकारले राज्य संयन्त्रको दुरुपयोग गरी एक प्रतिस्पर्धी राजनीतिक दलको नेतालाई विभिन्न बहानामा यातना दिने अमानवीय, अपमानजनक तथा गैरन्यायिक चाल चलेको उसको ठहर छ।  यसैबीच सभापति लामिछानेको निजी डायरी हिरासतबाटै गायब गरिएको पनि रास्वपाले बताएको छ। ‘हामी यसको घोर भर्त्सना गर्दछौं, सरकारको यो कर्मले नागरिकको नैसर्गिक मानवअधिकार हनन् गरेको छ। यो निर्मम कदमको औचित्य राज्यले पुष्टि गर्नुपर्नेछ। यसतर्फ राष्ट्रिय मानवअधिकार आयोग एवं सम्पूर्ण राष्ट्रिय अन्तर्राष्ट्रिय मानव अधिकारकर्मी तथा मानवअधिकारवादी संघ संस्थाहरुको गम्भीर ध्यानाकर्षण गराउन चाहन्छौं,’ रास्वपाले भनेको छ। लामिछाने कसुरदार नभइ एक आरोपित मात्र भएको रास्वपाले बताएको छ। सरकारको कानुनी प्रक्रियामा साथ दिएर सभापति लामिछानेले नागरिक कर्तव्य निर्वाह गरिरहेको बताएको छ। ‘अनुसन्धानमा साथ दिइरहेको एक लोकप्रिय जनप्रतिनिधिलाई अपराधी जस्तो गरी प्रचार गरिनुका साथै सोही स्तरको व्यवहार हुनु नेपालको संविधानको धारा १८, धारा २२ तथा मुलुकी अपराध संहिता, २०७४ को दफा १६७ एवम् यातना र अन्य क्रूर, अमानवीय वा अपमानजनक व्यवहार वा सजाय विरुद्धको महासन्धि, १९८४ विपरीत समेत रहेको तर्फ सम्बन्धित सबैलाई सचेत गराउँछौं। अतः यस घटनाका दोषीमाथि उल्लिखित कानुनी प्रावधान बमोजिम कारवाही गर्न जोडदार माग गर्दछौं,’ विज्ञप्तिमा उल्लेख छ। राज्य संयन्त्र रास्वपा र यसका सभापतिविरुद्ध षडयन्त्रपूर्ण रुपमा सक्रिय रहेको यस घटनाले स्पष्ट बनाएको उसले बताएको छ।  ‘आज सांसद लामिछानेका माध्यमबाट दुई तिहाईको दम्भमा नेपालमा लोकतान्त्रिक व्यवस्थालाई दलीय कुशासनको पञ्जामा पार्न राज्यसत्ता उद्दत रहेको छ। तसर्थ राज्यको न्यायिक पद्दति, कानुनी शासन र लोकतान्त्रिक अधिकारको रक्षार्थ सक्रिय रहन सम्पूर्ण न्यायप्रेमी जनसमुदायमा हार्दिक अपील गर्दछौं,’ रास्वपाले भनेको छ। "
    },
    {
        "title": "दलभित्र अनुशासनको विषयमा सभामुख प्रवेश गर्न मिल्छ कि मिल्दैन?",
        "link": "https://www.setopati.com/politics/345385",
        "content": "सिके राउत नेतृत्वको जनमत पार्टीले आफ्नी प्रतिनिधि सभा सांसद गोमा लाभ सापकोटालाई पदबाट हटाउन दिएको सूचनालाई सभामुख देवराज घिमिरेले इन्कार गरेपछि सभामुख र राजनीतिक दलको क्षेत्राधिकारका विषयलाई लिएर प्रश्न खडा भएको छ। जनमतले समानुपातिक सांसद सापकोटालाई २०८१ असोज १६ गतेको केन्द्रीय कार्यकारिणी समिति बैठकबाट पार्टीको साधारण सदस्यसमेत नरहने गरी निस्कासन गरेको थियो। जनमतले राजनीतिक दलसम्बन्धी ऐन २०७३ को दफा १८ बमोजिम सांसद लाभलाई अनुशासनको कारबाही गर्दै निष्कासन गरेको थियो। पार्टीको साधारण सदस्यबाट हटाएपछि सांसद लाभलाई पदबाट हटाएको सूचना प्रकाशित गरिदिन जनमतले गत कात्तिक २१ गते संसद सचिवालयलाई पत्राचार गरेको थियो।  तर सभामुख घिमिरेले २०८१ मंसिर ७ गते जनमतको निर्णय विपरीत सापकोटालाई सांसद पदबाट हटाउन नमिल्ने निर्णय गरेका थिए। सांसद सापकोटालाई हटाउने उद्देश्य राखेर जनमत पार्टीले अनुशासनको कारबाही गर्नकै लागि कागजातहरू खडा गरेको सभामुख घिमिरेले उल्लेख गरेका छन्। उनले सांसद सापकोटाले पद नै जाने प्रकृतिको कुनै काम गरेको नदेखिएको समेत भनेका छन्।  सभामुखले यसरी जनमत पार्टीको केन्द्रीय कार्यकारिणीको निर्णयलाई उल्ट्याउने गरी गरेको निर्णयले राजनीतिक दलको केन्द्रीय समितिले गरेको निर्णय सभामुखले उल्ट्याउन मिल्छ कि मिल्दैन भन्ने प्रश्न खडा भएको छ।  राजनीतिक दल सम्बन्धी ऐनको दफा ३४ मा संघीय संसद वा प्रदेश सभाको सदस्य रहेको दलको सदस्यले दल त्याग गरेमा वा दलबाट निष्कासन गरिएमा त्यसको निर्णय सहितको सूचना दलले सम्बन्धित सभाको सचिवालयलाई दिनुपर्ने व्यवस्था छ। दफा ३५ मा यसरी प्राप्त भएको सूचना सभामुखले सूचना दर्ता भएको मितिले १५ दिनभित्र सदन वा सभामा दिने व्यवस्था छ। सभाको बैठक नबसेको स्थितिमा सूचना पाटीमा टाँस गर्नु पर्ने व्यवस्था छ। सूचना सदनमा सुनाएपछि अथवा टाँस भएपछि स्थान रिक्त हुने व्यवस्था छ।  तर सभामुख घिमिरेले यसपटक ऐनअनुसार सूचना टाँस गर्ने तर्फ गएनन्। उनले जनमत पार्टीले गरेको कारबाहीलाई इन्कार गर्दै सांसद सापकोटाको पद जोगाइदिए।  सभामुख घिमिरेले जनमतको कारबाही इन्कार गर्दा पाँच पृष्ठको निर्णय लेखेका छन्। उनले सांसदलाई कारबाहीका लागि दुई व्यवस्था रहेको उल्लेख गर्दै सांसद सापकोटाको हकमा दुवै आकर्षित नहुने निर्णय गरेका छन्।   दल त्यागमा कारबाहीका लागि सरकारको विश्वास वा अविश्वासको प्रस्ताव, सरकारको नीति तथा कार्यक्रम स्वीकृत गर्ने विषयमा, वार्षिक बजेट पारित गर्ने विषयमा वा अन्य राष्ट्रिय वा सार्वजनिक महत्वको विषयमा पार्टीको ह्विप उल्लघंन गरेको हुनुपर्ने पूर्वसर्त छ। सांसद लाभले यी कुनै सर्तअनुसार ह्विप उल्लंघन गरेको नदेखिँदा उनलाई ‘अनुमान र कल्पनाको आधारमा पार्टी र दलबाट गरिएको कारबाही कानूनसम्मत’ मान्न नमिल्ने सभामुखले निर्णय गरेका छन्।  त्यस्तै दलको सदस्यलाई राजनीतिक दल सम्बन्धीऐन अनुसार ‘दलबाट निष्काशन गरिएको’मा समेत कारबाही गर्न नमिल्ने सभामुखको ठहर छ। यसरी निर्णय गर्दा सभामुखले जनमत पार्टीले पठाएका सम्पूर्ण कागजात अध्ययन गरेका छन्। उनले आर्थिक अपचलनसम्बन्धी आरोपमा कुनै ठोस प्रमाण नभएको भन्दै लाभलाई पदबाट हटाउन न्यायोचित नहुने भनेका छन्। त्यस्तै पार्टीको अनुशासन पालना नगरेको भन्ने आरोपमा पनि सांसद सापकोटालाई निर्दोष देखाउने गरी सभामुखले निर्णय गरेका छन्। उनले स्वीकय सचिव राख्ने विषयमा सांसद सापकोटाले सल्लाह सुझाव मागेको, पार्टी अध्यक्ष सिके राउतसँग संक्रमणकालिन न्यायसम्बन्धी विधेयक पास गर्ने सवालमा ‘मेसेज’ गरेको आधारमा उनले पार्टी निर्णय नमानेको भन्न नसकिने भनेका छन्। यसरी सापकोटालाई अनुसशान पालना नगरेको भन्दा पनि पार्टीबाट हटाउने उद्देश्य राखेर कागजात खडा गरिएको निष्कर्षमा सभामुख पुगेका छन्।  सांसदलाई दलबाट हटाउने जनमत पार्टीको निर्णय उल्टाउन सभामुख घिमिरेले पहिलो पटक राजनीतिक दलसम्बन्धी ऐनको लामो व्याख्या गरेका हुन्।  जबकि राजनीतिक दल सम्बन्धी ऐनको यही प्रावधानअनुसार २०७९ चैत्र २९ गते राष्ट्रिय स्वतन्त्र पार्टीले सांसद ढाकाकुमार श्रेष्ठलाई सांसदबाट हटाएको जानकारी गराउँदा सभामुख घिमिरेले सूचना प्रकाशन गरेका थिए। त्यतिबेला संसद सचिवालयका कार्यव्यवस्था महाशाखाका सहसचिव एकराम गिरीले राजनीतिक दलसम्बन्धी ऐनको दफा १८ अनुसार दलले अनुशासननको कारबाही गर्न सक्ने तर यसरी कारबाही गर्दा सफाइ पेस गर्ने मौका दिनुपर्ने व्यवस्था भएको उल्लेख गर्दै ढाकाकुमार श्रेष्ठको हकमा सफाइ पेस गर्ने मौका दिइएकाले सूचना प्रकाशित गर्ने गरी टिप्पणी उठाएका थिए। उक्त टिप्पणीअनुसार तत्कालीन महासचिव भरतराज गौतमले सभामुखलाई राजनीतिक दल सम्बन्धी ऐनको दफा ३४ अनुसार पद रिक्त हुने सूचना प्रकाशित गर्न सिफारिस गरेका थिए। सभामुख घिमिरेले त्यतिबेला उनको पद रिक्त भएको जानकारी प्रतिनिधि सभामा गराउने र स्थान रिक्त भएको जानकारी निर्वाचन आयोगलाई दिन निर्णय गरेका थिए।  जबकि यसपटक जनमत पार्टीले पनि सापकोटालाई अनुशासनको कारबाही गरेको छ। तर यसरी गरेको कारबाहीलाई सभामुखले मान्यता दिएका छैनन्।  संविधानविद् एवम् पूर्वसांसद खिमलाल देवकोटाले राजनीतिक दलसम्बन्धी ऐनले दलहरूलाई आफ्ना सदस्य अनुसशानमा राख्नका लागि कारबाहीको अधिकार दिइएको बताए। ‘हामीसँग दुई वटा प्रावधान छन्, एउटा ह्विप उल्लघंन गरेपछि दलले लेखी पठाउने र सभामुखले घोषणा गर्ने’, देवकोटाले भने, ‘दोस्रो जुन दलको टिकट लिएर निर्वाचन लडेको हो। त्यो दलले आफ्नो सदस्यता नरहेको भनेर लेखी पठाएमा सांसद पद जान्छ। सांसद पद रिक्त भएको सभामुखले गराउने हाम्रो कानुनी व्यवस्था हो।’ देवकोटाले अन्तरिम संसद र संविधानको दौरानमा सभामुख सुवास नेम्वाङले दलले गरेको कारबाहीबारे कार्यव्यवस्था परामर्श समितिले जाँचबुझ समिति बनाउने गरेको पनि स्मरण गरे। ‘उहाँले आफै निर्णय कहिल्यै गर्नुभएन, म आफै पनि त्यस्तो जाँचबुझ समितिमा थिएँ, हामी हरेक कागजात हेर्थ्यौं र कानुन बमोजिम भयो भएन निष्कर्ष सहित सभामुखलाई आवश्यक निर्णय गर्न सिफारिस गर्थ्यौं’, देवकोटाले भने, ‘त्यतिबेला प्रक्रियामा पुगेकोमा पुगेको र नपुगेकोमा नपुगेको भनेर हामीले सिफारिस गर्थ्यौं।’ अहिले सभामुखले गरेको निर्णयलाई राजनीतिक दलसम्बन्धी ऐन र विगतको अभ्यासका आधारमा हेर्नुपर्ने देवकोटाले बताए। ‘आफ्नो सदस्यलाई नियन्त्रणमा राख्ने अधिकार दललाई हुन्छ। त्यसो भएकाले दलले गरेको निर्णय सभामखुले सुनाइदिने हो, घोषणा गरदिने हो’, उनले भने, ‘दलले आफ्ना सदस्यलाई अनुसाशन उल्लघंनमा कारबाही गरेपछि अथवा सदस्यता छैन भनिसकेपछि हाम्रो कानुनले सांसद पद रिक्त हुने कानुनी व्यवस्था गरेको छ। त्यसको परिपालना हुनुपर्ने देखिन्छ।’ पूर्व महान्यायाधीवक्ता समेत रहेका पूर्वसांसद अग्नि खरेलले सभामुख कुनै पनि दलले गरेको निर्णय सुनाइखदिने मात्र भूमिकामा नरहेको बताए। उनले सांसद पदमा चुनिएको व्यक्ति जनताको मतबाट आउने भएकाले उसलाई पदबाट निकाल्ने विषयमा सभामुखले निर्णय गर्न सक्ने तर्क गरे। ‘समानुपातिक तर्फबाट निर्वाचित भएको सांसद पनि निर्वाचन आयोगले सार्वजनिक गरेको सूचीअनुसार उम्मेदवार हो, निर्वाचित  हो’, खरेलले भने, ‘त्यो नाम तलमाथि गरेर परिवर्तन गर्न पाइँदैन। जनताको मत प्राप्त गरेर आएको व्यक्ति सांसद भएकाले राजनीतिक दलले गरेको निर्णयका आधारमा सभामुखले स्ट्याम्प लगाउने होइन, उसले पनि विवेक प्रयोग गर्छ।’ खरेलले आफू सापकोटालाई सांसदबाट हटाउने प्रक्रियामा जानकार नरहेको तर सैद्धान्तिक रूपमा ‘सभामुख सूचना मात्र निकाल्ने अधिकारी नभएको’ बताए। ‘यदि सूचना मात्र निकाल्ने अधिकारी सभामुख हुन्थ्यो भने एमालेले माधव नेपाल सहितलाई सांसदबाट हटाएको सूचना तत्कालीन सभामुख अग्नि सापकोटाले निकाल्नुपर्थ्यो’, खरेलले भने, ‘त्यतिबेला एमालेले निर्णय नै गरेको थियो नि!’ खरेलले सुवास नेम्वाङ सभामुख भएका बेला सांसदलाई हटाउन दलले गरेको सिफारिस रोकिएको उदाहारण पनि दिए।  ‘नेम्वाङ सभामुख भएका बेला लक्ष्मणलाल कर्णलाई निकाल्न राजेन्द्र महतोले सिफारिस गरेका थिए तर नेम्वाङले निकाल्नुभएन। सभामुखले कुनै निर्णय नगरी विषयलाई समय लम्ब्याउनुभयो, उहाँ कार्यकालभर सांसद हुनुभयो,’ उनले भने। रजगज र दलीय द्वन्द्व लगायतका पुस्तकका लेखक एवं सम्पादक हरिबहादुर थापाले विगतमा सभामुखले सांसदको कारबाही रोक्ने गरेको बताए। ‘२०५२ सालमा नेपाल मजदुर किसान पार्टी सांसद विनोदकुमार शाही एमालेतिर र अर्का सांसद भक्तबहादुर रोकाय कांग्रेसतिर गए’, थापाले भने, ‘अध्यक्ष नारायणमान बिजुक्छेले सांसद पद खारेजीका लागि पटक-पटक पत्र लेखे। त्यसबेला रामचन्द्र पौडेल सभामुख थिए, उनले सांसद हटाइदिएनन्।’ विगतमा अहिलेजस्तो स्पष्ट कानुन नभएकाले सभामुखले सांसदलाई हटाउने पार्टीका निर्णय रोक्ने गरेको पूर्वसांसद हृदयेश त्रिपाठीको भनाइ छ। ‘२०५१ सालमा म लेखा समितिको सभापति थिएँ। पार्टी अध्यक्षले मलाई सांसदबाट हटाउन लेखर दिनु भएको थियो। कानुनको अभावले सभामुखले निस्कासनलाई मुल्तबीमा राखिदिनुभयो, त्यतिबेला दलसम्बन्धी कानुन नै बनेको थिएन,’ उनले भने। सभामुख घिमिरेले आफ्नो पार्टीले कारबाही गर्दै निष्कासन गरेकी सापकोटालाई सांसद पदबाट हटाउन इन्कार गरेपछि जनमत पार्टी प्रतिवादमा उत्रिएको छ। उसले सभामुखलाई 'न्यायाधीश नबन्न' भनेको छ। जनमत पार्टीले सभामुख घिमिरेले पदबाट राजीनामा दिनुपर्ने पनि बताएको छ। साथै सभामुख घिमिरे अधिकार क्षेत्र बाहिर गएर स्वेच्छारिता गरेको आरोप पनि लगाएको छ। सभामुख पार्टी विशेषको कार्यकर्ता बनेको र संसदीय व्यवस्था तथा लोकतन्त्रमाथि नै आँच आउने गरी आपराधिक कार्य गरेको जनमतले टिप्पणी गरेको छ।  सभामुख घिमिरेको सचिवालयले भने जनमतकी सांसद सापकोटालाई हटाउन इन्कार गर्ने निर्णय ‘संविधान, कानुन, संसदको नियमावली र अभ्यास बाहिर नभएको भन्दै बचाउ गरेको छ। सभामुखका प्रेस सल्लाहकार शेखर अधिकारीले जारी गरेको विज्ञप्तिमा सांसद सापकोटाको कारबाहीका सम्बन्धमा संवैधानिक र कानुनी उपचारमा जाने विकल्प हुँदाहुँदै सभामुखमाथि निराधार आरोप लगाएको उल्लेख छ। "
    },
    {
        "title": "भुटानका राजा काठमाडौंमा (तस्बिरहरू)",
        "link": "https://www.setopati.com/politics/345365",
        "content": "भुटानका राजा जिग्मे खेसर नाम्गेल वाङचुक काठमाडौं आइपुगेका छन्। अनौपचारिक भ्रमणका लागि शुक्रबार बिहान उनी त्रिभुवन अन्तर्राष्ट्रिय विमानस्थल आइपुगेका हुन्। उनलाई विमानस्थलमा परराष्ट्र मन्त्री आरजु राणा देउवाले स्वागत गरेकी छन्। भुटानी राजा वाङचुकले स्वयम्भूनाथ र बौद्धनाथको दर्शन गर्ने कार्यक्रम छ। भारतबाट स्वदेश फर्कने क्रममा उनी काठमाडौंमा आएका हुन्। भुटानी राजा आजै स्वदेश फर्कने परराष्ट्र मन्त्रालयले जनाएको छ। तस्बिरहरू:      सबै तस्बिर: नेपाल फोटो लाइब्रेरी। "
    },
    {
        "title": "पत्रकार महासंघको चुनाव: उम्मेदवारको मनोनयन आज",
        "link": "https://www.setopati.com/politics/345361",
        "content": "नेपाल पत्रकार महासंघको महाधिवेशनका लागि शुक्रबार उम्मेदवारहरूको मनोनयन पत्र दर्ता हुँदैछ। केन्द्रीय समितिको निर्वाचन कार्यतालिकाअनुसार शुक्रबार बिहान ११ बजेदेखि अपराह्न ४ बजेसम्म मनोनयन पत्र दर्ताका लागि समय दिइएको छ। उम्मेदवारको नामावली प्रकाशन शुक्रबार अपराह्न ५ बजे हुनेछ भने मनोनयन पत्र फिर्ता शनिबार बिहान १० बजेभित्र लिइसक्नु पर्नेछ। उम्मेदवारको अन्तिम नामावली शनिबार बिहान ११ बजे प्रकाशित हुनेछ। मतदान मंसिर २८ गते बिहान १० बजेदेखि अपराह्न ४ बजेसम्म हुनेछ। सोही दिन मतगणना हुनेछ। महासंघमा नेपाली कांग्रेसको शुभेच्छुक स‌ंस्था नेपाल प्रेस युनियन र नेकपा (एमाले) निकट प्रेस चौतारीबीच साझा उम्मेदवार तय गरेर जाने सम्भावना रहेको छ। यसो भएमा प्रेस चौतारीकी निर्मला शर्मा अध्यक्ष उठ्ने सम्भावना रहेको स्रोतको भनाइ छ। शर्मा यसअघि अध्यक्षमा पराजित भएकी थिइन्। साथै नेकपा (माओवादी केन्द्र) निकट प्रेस सेन्टरले पनि अरू विभिन्न संगठनको सहयोगमा रोशन पुरीलाई अध्यक्षको उम्मेदवार बनाउने गरी गृहकार्य गरिरहेको स्रोतको भनाइ छ। पुरी अहिले महासचिव छन्। सदस्यता विवादका कारण पटक-पटक महासंघको महाधिवेशन स्थगित हुँदै आएको थियो। सदस्यता विवादकै कारण अध्यक्ष विपुल पोख्रेलले पदबाट राजीनामा दिएका थिए। "
    },
    {
        "title": "फेसबुकमा स्ट्याटस लेखेर हर्क साम्पाङले डाकेको पत्रकार सम्मेलनमा के भयो?",
        "link": "https://www.setopati.com/politics/345343",
        "content": "धरानका मेयर हर्क साम्पाङले बिहीबार पत्रकार सम्मेलन डाकेर लगभग आधा घन्टा पत्रकारहरूविरूद्ध आक्रोश पोखे। पत्रकारहरूले 'खानै नपाएर' आफूविरूद्ध लाञ्छना लगाएको आरोप पनि लगाए। धेरै बेर आफू बोलेका र केही प्रश्न पनि लिएका मेयर साम्पाङले आफू विश्वकै लागि उदाहरण बनिरहेको दाबी गर्दै अपशब्द प्रयोग गरेर पत्रकारहरूलाई गाली गरेका थिए। पत्रकार सम्मेलनमा व्यक्त उनको आक्रोशमा प्रवेश गर्नुअघि यो कार्यक्रम कसरी डाकिएको थियो, सुरूमा त्यसबारे चर्चा गरौं। सामाजिक सञ्जाल फेसबुकमा सक्रिय रहने मेयर साम्पाङले बुधबार दिउँसो केही बेरको अन्तरमा दुईवटा स्ट्याटस लेखेका थिए। पहिलो स्ट्याटस थियो — 'खोज पत्रकारिता केन्द्रका गोपाल दाहाल या कोही प्रतिनिधि भोलि १० बजे तुरून्तै धरान-१८ को ग्रिन टीमा हाजिर हुनू। अन्यथा तेरो खोज पत्रकारिताको अन्त्य गरिनछु भने मेरो नाम हर्क साम्पाङ होइन! बुझिस् चोर-फटाहा!' त्यसको केही बेरपछि उनले अर्को स्ट्याटस लेखे — 'भोलिको १० बजेको पत्रकार भेटमा मलाई आरोप लाउने त्यो खोज पत्रकारिता गर्ने पत्रकार पनि आउनुहोला! नत्र तँ मूलाको यस्तो बेइज्जत गर्छु कि शिर ठाडो पारेर हिँड्न सक्दैनस् नेपालमा! जनकऋषि भन्ने पनि आउनू! निक्कै फुरफुर गरिस् तिमेरूले, ऐना हेर्दा थुक्ने बनाइनछु भने मेरो नाम हर्क साम्पाङ होइन!' धरानलाई आधार बनाएर लामो समयदेखि पत्रकारितामा सक्रिय गोपाल दाहाल र नेपाल पत्रकार महासंघ सुनसरीका अध्यक्ष जनकऋषि राईविरूद्ध मेयर साम्पाङले धम्कीपूर्ण स्ट्याटस लेख्नुको कारण थियो, उनका बारेमा लेखिएको समाचार। मंसिर १४ गते शुक्रबार 'हिमालखबर' अनलाइनमा पत्रकार गोपाल दाहालको 'हर्क साम्पाङको मनमौजी शासन, बेथितिको दलदलमा धरान' शीर्षकको स्टोरी छापिएको थियो। खोज पत्रकारिता केन्द्रको सहयोगमा तयार पारिएको स्टोरीमा साम्पाङले गरिरहेको मनमौजी शासनको व्याख्या गरिएको छ। लामो न्यूज-स्टोरीमा हर्कको धरान उपमहानगर चलाउने शैली र आर्थिक पारदर्शितादेखि उनले लहडमा अनावश्यक योजनाहरू बुनेको र राज्यकोषको रकम दुरूपयोग गरेको उल्लेख छ। पत्रकार दाहालले डेढ दशकअघि नक्कली माओवादी प्रकरणमा हर्क मुछिएको विषय उधिन्दै त्यसलाई पनि सार्वजनिक गरेका छन्। उनले लेखेका छन्, 'साम्पाङलाई इमानदार ठान्दै देश-विदेशबाट करोडौं रूपैयाँ चन्दा आएको छ। तर आर्थिक रूपमा उनको विगत स्वच्छ छैन। त्यसबारे जान्न डेढ दशकअघिको घटना बुझ्नुपर्छ।' दाहाल अगाडि लेख्छन्, '२०६२ सालतिर धरानमा माओवादीका नाममा चन्दा उठाउने गिरोह सक्रिय थियो। शान्ति प्रक्रियापछि पनि नक्कली माओवादीको चन्दा आतंक रोकिएन। माओवादीका नाममा चन्दा माग्ने, लुट्ने र लागुऔषध सेवन गर्नेलाई कारबाही गर्न त्यस बेला माओवादीको युवा दस्ता वाइसिएलले धरानमा अभियान नै सञ्चालन गरेको थियो। त्यही क्रममा माओवादीका तत्कालीन इन्चार्ज प्रवेश राईलाई नक्कली माओवादीले चन्दा मागेको खबर आयो। प्रवेशकै योजनाअनुसार चन्दा माग्नेलाई पैसा लिन धरानको वाणिज्य बैंकअगाडि बोलाइयो। पहेँलो र सेतो रङको करिज्मा मोटरसाइकल चढेर पैसा उठाउन आउने उनै हर्क साम्पाङ थिए, जो अहिले धरानका मेयर छन्।' पत्रकार महासंघ सुनसरीका अध्यक्ष जनकऋषि राईविरूद्ध खनिनुको कारण भने उनले यही स्टोरी फेसबुकमा सेयर गरेकाले हो। यी दुई पत्रकारलाई सार्वजनिक धम्की दिँदै बिहीबार डाकेको पत्रकार सम्मेनलमा मेयर साम्पाङले के भने त? 'मैले यहाँहरूलाई सर्ट नोटिसमा बोलाएँ। आइदिनुभयो। कुरा चाइने सिधासिधी जानुपर्छ,' उनले भने, 'म श्रमदानतिर गइरहँदा कहिले हो एउटा खोज पत्रकारिता केन्द्र भन्नेले एउटा आर्टिकल निकालेछ। धरान उपमहानगरको प्रमुख, मेरो विषयमा खोज गरेछ। म चाहिँ काममै धेरै फोकस हुन्छु। त्यस्ता न्यूजहरू हेर्दिन। सामान्य रूपमा हेर्छु, पढ्दिनँ। धेरै गम्भीर हुन्नँ। आरोप के लगाएको रहेछ भने नक्कली माओवादी बनेर चन्दा उठायो अनि कारबाही गरेको भनेर भनेको रहेछ।' यसबारे आफूले पहिले पनि फेसबुकमा लेखेको भन्दै साम्पाङले कार्यक्रममा पत्रकार दाहाल र जनकऋषि आएका छन् कि छैनन् भनेर खोजेका थिए। 'यहाँ खोज पत्रकारिताबाट कोही प्रतिनिधि, के दाहाल अरे, आको छ?' उनले सोधे, 'जनकऋषि भन्ने मान्छे आको छ? उसको कोही प्रतिनिधि आको छ?  उसले पनि सेयर गरेर हाल्दैथ्यो।' दुवै जना कार्यक्रममा नभएको थाहा पाएपछि साम्पाङले भने, 'कुनै पनि कुरा उठान गरेपछि जबाफदेही हुनुपर्छ। लिड गर्न सक्नुपर्छ। गाडी हाँक्दा हाँकेर मात्र हुँदैन, कन्ट्रोल गर्नुपर्छ। यस्तो कोही कसैले पत्रकारिता नगर्नुहोला।' यति भनेर उनले आफूमाथि लागेको नक्कली माओवादीको आरोपबारे बोल्न थाले। पत्रकार दाहालले २०६२ सालतिर भनेर उल्लेख गरेको विषयलाई साम्पाङले २०६४ को संविधानसभा चुनावपछिको घटना भएको दाबी गरे। उनका अनुसार त्यस बेला उनी 'पर्फेक्ट ल्याङ्ग्वेज एन्ड कम्प्युटर सेन्टरको प्रबन्ध-निर्देशक थिए। साथीहरूले सधैं आफ्नो बाइक लैजाने गरेकाले माओवादीहरू झुक्किएर आफूमाथि दुर्व्यवहार गरेको उनले बताए। 'म पुतलीलाइनमा सेन्टर खोलेर सञ्चालन गरिरहेको थिएँ। सबैको साथी हुन्छ। म खोटाङमा जन्मेँ, एसएलसी त्यहीँ गरेको। धरान-१७ को सम्पूर्ण राई नजिकको साथी थियो। उसैले मलाई इन्द्र राईसँग चिनजान गराएको हो,' साम्पाङले भने, 'म आइसोलेट भएर हिँड्ने मान्छे होइन। सबैसँग मित्रवत् व्यवहार गर्छु। साथीभाइ जसलाई पनि आत्मीयतापूर्क स्विकार्ने गर्छु। उहाँसँग भेट भयो। मेरो बाइक उहाँहरूले लिएर जानुहुन्थ्यो। बेलुका मात्रै ल्याउनुहुन्थ्यो।' 'यसरी बिहान गएको बाइक बेलुका मात्रै आउन थाल्यो। एकदिन सोल्टी बाइक दिनू भन्दै आए। ल्याइदिहाल्छु सोल्टी भन्दै आए। मैले बरू मै पुर्‍याइदिन्छु भन्दै गएँ। पुर्‍याउन जाँदा मलाई माओवादीहरूले दुर्व्यवहार गरे। मेरो फुल हेलमेट थियो। त्यो खोलेपछि अरे, तपाईं सम्पूर्ण होइन भनेर सोधे। मैले होइन भनेपछि उनीहरूले मसँग माफी मागे,' साम्पाङले भने। आफूलाई नचिनेर मात्र माओवादीले दुर्व्यवहार गरेको भन्दै हर्कले थपे, 'मेरो छेमा पर्नेकी छोरी (लक्ष्मी राई, जो माओवादी नै थिइन्) सँग इन्द्रको लेनदेन थियो क्यारे। त्यो बहिनीले पनि मसँग माफी मागेको अवस्था छ। मलाई जुन दुर्व्यवहार भयो, त्यसका लागि वाइसिएलले माफी पनि मागेको छ।' आफूले चन्दा उठाएको अस्वीकार गर्दै उनले भने, 'मैले किन चन्दा उठाउनु? दुई-तीन सय स्टुडेन्ट थिए मेरा। खानै नपाएकाको परिवारबाट आएको मान्छे होइन म। लाहुरे परिवारको मान्छे हुँ। मैले चाहेँ भने जुनसुकै बेला देश छाडेर जानसक्छु। त्यसको (चन्दा उठाउनुपर्ने) कुनै आवश्यकता थिएन।' यति भनिसकेपछि उनले आफ्नो प्रशंसा आफै गरे, 'म धरानलाई अग्रगति दिने मान्छे, सारा विश्वलाई पोजिटिभ मेसेज दिएर काम गर्न सक्ने। पार्टी जुनसुकै होस्, देश ठूलो हो नि!' त्यसपछि उनी पत्रकारहरूप्रति खनिए, 'मलाई आरोप लगाउनेहरूको सम्पत्तिको स्रोत के हो? खुलाउन चुनौती दिन चाहन्छु। कस्तो जग्गामा बसेको छ? कसरी घर बनायो? कसरी भात खाइरहेको छ? प्रश्न गर्न चाहन्छु। म त देश बनाउन दुःख गरिरहेको छु।' धरानमा बेथिति बढेको भन्ने विषयमा झनै आक्रोशित सुनिए उनी। 'धरानमा बेथिति बढ्यो। केको बेथिति बढ्यो? जनतालाई काम गर्नुपर्छ भनिरहेको छु। कुनै ठेकेदारसँग सेटिङ मिलाउनु थिति हो? यो भन्न सक्ने मान्छे, यस्तो निष्ठाका साथ काम गर्ने मान्छेले चन्दा उठाउँछ? भोग-विलासतिर लाग्थेँ भने यस्तो हुन्थ्यो मेरो शैली?' उनी यतिमै रोकिएनन्। 'म देशलाई ऋणमुक्त गर्ने व्यक्ति हो। मेरैविरूद्ध लेखेर पत्रकारले आफै पतित हुने काम गरेको छ,' उनले भने, 'नदीनाला बेचिएको, असमान सन्धि-सम्झौताबारे किन खोजी गर्दैन? खोज पत्रकारिता किन गर्दैन? हर्क साम्पाङले गरेको विकास देखेन तेल्ले? फटाहा, चोर, गधा? देख्यो कि देखेन तेल्ले?' 'कहाँ मच्चायो बेथिति? एक रूपैयाँ कमिसन खायो?' अदालतसित पनि रिसाएको छनक दिँदै साम्पाङले भने, 'मैले कर्मचारी सबैलाई अनुशासित राखेर काम गरेको छु। अदालत र प्रहरीले साथ दिने हो भने एक दिनमा यी फटाहाहरूलाई तह लगाउँछु।' मेयर साम्पाङले पत्रकारहरूलाई पेसागत दायित्व सम्झाउन पनि पछि परेनन्। 'पत्रकारहरू समाजका आँखा हुन्। जस्तो छ, त्यस्तै लेख्नुपर्छ। खाली नहुने नहुने कुरा गरेर हुँदैन,' उनले भने, 'मलाई खसाउन खोज्ने धेरै छन्। मलाई खसाउँदा केही हुन्न। यो देश खस्यो भने के हुन्छ? हर्कले गरेको काम देशको हितमा छ कि छैन? त्यो हेर्नुपर्दैन?' आफ्नै कारणले देशमा स्वतन्त्र उम्मेदवार, विकास र श्रमदानको लहर चलेको दाबी गर्दै उनले भने, 'देशमा आएको लहरको कारण मै हुँ।' उनले पत्रकारको घर कसरी चलिरहेको छ, उनीहरूको आर्थिक जीवन के हो, के गर्दैछन्, भात कसरी खाँदै होलान् भन्नेबारे खोज पत्रकारिता गर्नुपर्ने बताए। 'म त सम्पत्ति छानबिन गरौं, मेरैबाट सुरू गरोस् भनिरहेको छु,' उनले भने, 'कसैको साहस छ? पहिले मेरै गोजी छामुम्, अनि अरूको पनि छामौं भनेको हुँ। दलीय सेटिङमा चल्ने पत्रकारको काम छैन। मेरो लोकप्रियता घटाउने ध्येयमा लाग्दा सन्तानले तिमीहरूलाई धिक्कार्छ। छोराछोरीको अघि इज्जत जान्छ। हेर फटाहा भन्छ। गाली खाने काम नगर्नू।' उनले फेरि पत्रकारहरूलाई सोधे, 'मेरो विरोधमा लेख्ने पत्रकारले बिना बजेटको विकास यसरी गरेको छ? त्यस्तो गरेको छ? गर्नसक्छ? खातेपाते पत्रकारहरूले गर्न सक्छ? कोकाहलबाट पानी ल्याएर देखाओस्। आफूलाई कसैले पत्याउँदैन, अनि अरूको जूठो खाएर बाँचेकाहरू मेरो विरोधमा लेख्छ।'   यति भनिसकेपछि उनले भने, 'आज शैली अलि कडा भयो। विषय नै त्यस्तो थियो।' पत्रकारहरूले उनलाई सोधे, 'त्यस बेला चन्दा उठाउने नक्कली माओवादी को थियो?' जबाफमा उनले भने, 'यो देशमा सक्कली माओवादी छ? सबै नक्कली माओवादी हुन्। माओको सिद्धान्तअनुसार छ र? (पत्रकारले) खानु नपाएर गरेको हो।' समाचारमा चित्त नबुझे कानुनी उपचारमा जान भन्दै पत्रकारले सोधेको प्रश्नमा हर्कले भने, 'यही मेरो कानुनी उपचार हो।' उनले अदालतप्रति आफ्नो भर नभएको बताउँदै भने, 'कानुनको ठेली पक्रिने चाहिँ स्वतन्त्रको पक्षमा छ? मैले अघि भनेँ नि, अदालत र पुलिसले साथ दिए  एकै दिनमा ठिक लाइदिन्छु चोर, फटाहा, गधाहरूलाई।' साम्पाङलाई पत्रकारले मेयरको शैली केही परिवर्तन गर्नुपर्ने समर्थकहरूको सुझाव छ नि भन्ने विषय राखेका थिए। त्यसमा जबाफ दिएका मेयर साम्पाङले भने, 'म त अझै धारिलो बन्ने हो, जनतालाई यस्तै मनपर्छ।' उनले अझै थपे, 'मिठो बोलेर भ्रष्टाचार गरिदिऊँ त? खाइदिऊँ कमिसन?' मेयर साम्पाङले धराने जनताले पिरो मेयर चुनेको पनि बताए। 'धराने जनताले चुनेकै पिरो मेयर हो। तीतो, टर्रो र पिरो थियो; त्यसमा पिरो छान्यो, मुख पोलिरहेको छ,' साम्पाङले भने, 'के गर्ने, मन पराउँदैनन् भने ठिक छ। के गर्नु त मैले, जबर्जस्ती गर्दिनँ।' उनले आफूले बेथिति नमच्चाएको दाबीसमेत गरेका थिए। बेलायत भ्रमणमा जाँदा उपमेयरलाई कार्यवाहक नदिई वडाध्यक्षलाई दिएको विषयबारे पनि साम्पाङलाई प्रश्न गरिएको थियो। साम्पाङले २०८१ कात्तिक १ गते बेलायत जाने क्रममा उपमेयरलाई कार्यवाहक नदिई वडाध्यक्षलाई दिएका थिए। 'कसलाई दिनुपर्थ्यो कार्यवाहक? उपमेयरले शुभयात्रा भन्यो? शुभयात्रासम्म नभन्ने उपमेयरलाई कार्यवाहक दिन्छु त म? शुभयात्रा भन्नुपर्दैन?' उनले प्रश्न गरे, 'ऐनले भन्यो भनेर हुन्छ? त्यस्तो ऐन त हामी बनाउँछौं, निर्वाचित मान्छे हौं।' मेयरको अनुपस्थितिमा उपमेयरलाई कार्यवाहकको जिम्मेवारी दिनुपर्ने स्थानीय सरकार सञ्चालन ऐनको व्यवस्था छ। मेयर साम्पाङले उपमेयर अइन्द्रबिक्रम बेघालाई कार्यवाहक नदिएर नाता पर्ने वडा नम्बर ११ का अध्यक्ष लोकेन्द्रकुमार फागुलाई कार्यवाहकको जिम्मेवारी दिएपछि विवाद भएको थियो। हामीले साम्पाङले लगातार निशाना साँधिरहेका पत्रकार गोपाल दाहालसँग पनि सम्पर्क गरेका छौं। 'आजको पत्रकार सम्मेलनमा जानुभयो?' सेतोपाटीको यो प्रश्नमा दाहालले भने, 'म गइनँ।' यसअघि हर्कबारे लेख्ने, बोल्ने पत्रकारहरूमाथि अस्पतालमै उनका समर्थकले आक्रमण गरेका थिए। आक्रमणकारीलाई प्रहरीले नियन्त्रणमा लिएपछि हर्क आफै सडकमा ओर्लेर प्रदर्शन गर्दै आक्रमणकारी छुटाउनुपर्ने बताउँथे। 'विगतमा उनको र समर्थकको व्यवहार हेर्दा पनि त्यहाँ जान उचित लागेन,' दाहालले भने, 'मैले महासंघ र प्रहरीसँग सुरक्षा माग गरेको छु।' "
    },
    {
        "title": "चीन भ्रमणबाट फर्किएपछि प्रधानमन्त्री ओलीले जारी गरेका १४ बुँदे प्रेस नोटमा के छ?",
        "link": "https://www.setopati.com/politics/345342",
        "content": "चार दिने औपचारिक भ्रमण गरेर नेपाल फर्किएका प्रधानमन्त्री केपी शर्मा ओलीले १४ बुँदे प्रेस नोट जारी गरेका छन्। प्रधानमन्त्री ओली सोमबार चिनियाँ प्रधानमन्त्री लि छियाङको निमन्त्रणमा चीन प्रस्थान गरेका थिए। स्वदेश फर्केसँगै प्रधानमन्त्री ओलीले १४ बुँदे प्रेस नोट जारी गर्दै चीन भ्रमणबारेमा जानकारी दिएका छन्। १७ गते चीन प्रस्थान गरेका प्रधानमन्त्री ओलीले बेइजिङमा राष्ट्रपति सी चिनफिङसँग भेटवार्ता गरेका थिए। भ्रमणका क्रममा प्रधानमन्त्री ओली र उनका चिनियाँ समकक्षीको उपस्थितिमा नेपाल र चीनबीच विभिन्न समझदारी भएका थिए। प्रधानमन्त्री ओलीले त्रिभुवन अन्तर्राष्ट्रिय विमानस्थलमा पत्रकारहरूसँग कुराकानी गर्दै चीनसँग ऋण सम्झौता नभएको बताएका थिए। यस्तो छ प्रधानमन्त्रीको १४ बुँदे प्रेस नोट- १. मित्र राष्ट्र जनवादी गणतन्त्र चीनका प्रधानमन्त्री लि छियाङको निमन्त्रणामा नेपाली प्रतिनिधिमण्डलको नेतृत्व गरी मैले २०८१ मंसिर १७ देखि २० सम्म चीनको ४ दिने‍ औपचारिक भ्रमण पूरा गरी आज स्वदेश फर्किएको छु।  २. मेरो यस भ्रमण र प्राप्त उपलब्धिहरूका सम्बन्धमा परराष्ट्र मन्त्रालय र नेपाली राजदूतावास, बेइजिङबाट जारी भएका प्रेस विज्ञप्ति एवम् भ्रमण टोलीमा रहनुभएका सञ्चारकर्मी मित्रहरूबाट सम्प्रेषण भएका समाचारहरूबाट यहाँहरूले जानकारी प्राप्त गर्नुभएकै छ। ३. यस भ्रमणका क्रममा मैले चीनका महामहिम राष्ट्रपति सी चिनफिङसँग भेट गरी दुई पक्षीय हितका विविध विषयहरूमा छलफल गरेँ। मैले नेतृत्व गरेको नेपाली प्रतिनिधिमण्डल र चीनका प्रधानमन्त्री महामहिम लि छियाङले नेतृत्व गर्नुभएको चिनियाँ प्रतिनिधिमण्डलबीच द्विपक्षीय वार्ता सम्पन्न भयो। उक्त वार्ताका क्रममा नेपाल र चीनबीचको सम्बन्धका विविध आयामहरूमा घनीभूत र हार्दिकतापूर्ण छलफल भयो। त्यसैगरी, चीनको राष्ट्रिय जनकंग्रेस स्थायी समितिका अध्यक्ष चाओ लुचीसँग पनि मेरो भेटघाट तथा छलफल भयो।\n \n४. बुद्धिजीवी, प्राध्यापक, विद्यार्थी तथा प्रबुद्ध वर्गहरूको उपस्थितिमा बेइजिङस्थित पेकिङ विश्वविद्यालयमा आयोजना गरिएको एक प्राज्ञिक कार्यक्रममा मैले प्रमुख वक्ताका रूपमा सम्बोधन गरेँ। (उक्त सम्बोधन परराष्ट्र मन्त्रालयको वेबसाइटमा राखिएको छ।) ५. नेपाली राजदूतावास, बेइजिङ, चीनको अन्तर्राष्ट्रिय व्यापार प्रवर्द्धन परिषद् र नेपाल उद्योग वाणिज्य महासंघले संयुक्त रूपमा आयोजना गरेको नेपाल-चीन बिजनेस फोरमलाई पनि मैले सम्बोधन गरेँ। उक्त अवसरमा नेपालको पर्यटकीय आकर्षण र लगानीको सम्भावनाको चर्चा गर्दै चिनियाँ जनतालाई नेपाल भ्रमण गर्न र नेपालमा लगानी गर्न आह्वान गरेको छु। ६. बेइजिङस्थित नेपाली राजदूतावासले म र मेरो प्रतिनिधिमण्डलको सम्मानमा आयोजना गरेको रात्रिभोजमा सहभागी भएँ। सो अवसरमा चीनमा रहेका नेपाली दाजुभाइ तथा दिदीबहिनीहरू र चिनियाँ मित्रहरूसँग मेरो संवाद भयो। ७. भ्रमणका अवसरमा नेपाल र चीनबीच निम्नानुसार सम्झौता/समझदारी पत्रमा हस्ताक्षर सम्पन्न भएको छ। यी सम्झौता/समझदारी पत्रले नेपाल र चीनबीचको आर्थिक सहयोग र विकास साझेदारीलाई थप गति प्रदान गर्ने विश्वास लिएको छु।  ८. चीन सरकारका तर्फबाट वि.सं. २०७२ देखि हालसम्म घोषणा गरिएको अनुदान रकम र नगद सहयोग अमेरिकी डलर २० मिलियन (करिब २ अर्ब ७० करोड रुपैयाँ) का अतिरिक्त राष्ट्रपति सि चिनफिङद्वारा थप अनुदान चिनियाँ यूआन ५०० मिलियन (करिब ९ अर्ब ३४ करोड रुपैयाँ) घोषणा भएको छ। ९. भ्रमणका क्रममा भएका सहमतिलाई समेटी नेपाल र चीनबीच संयुक्त विज्ञप्ति जारी गरिएको छ। उक्त विज्ञप्तिमा दुई देशबीच विगतमा भएका सहमति, समझदारी तथा निर्णयहरूको कार्यान्वयनको समिक्षा गर्नुका साथै नेपाल-चीन सम्बन्धलाई थप उचाइमा लैजाने भावी कार्यदिशा समावेश गरिएको छ। (उक्त संयुक्त विज्ञप्ति परराष्ट्र मन्त्रालयको वेबसाइटमा राखिएको छ।)  १०. यस पटक हामीले द्विपक्षीय सहयोगका लागि सम्पर्क सञ्जाल, पूर्वाधार निर्माण, कृषि, ऊर्जा, वाणिज्यलगायत क्षेत्रका केही महत्त्वपूर्ण विकास परियोजनाहरू अघि सारेका छौँ। यसमा आपसी सहयोग तथा सहकार्य अभिवृद्धि हुँदै जाने अपेक्षा लिएको छु। ११. मेरो भ्रमण दलमा माननीय परराष्ट्र मन्त्री डा. आरजु राणा देउवा, मेरा मुख्य सल्लाहकार विष्णुप्रसाद रिमाल, आर्थिक तथा विकास सल्लाहकार डा. युवराज खतिवडा, संघीय संसदका माननीय सदस्यहरू, नेपाल सरकारका उच्चपदस्थ कर्मचारीहरू, निजी क्षेत्रका प्रतिनिधिहरू र सञ्चारकर्मी मित्रहरू सहभागी हुनुभएको थियो। १२. यस भ्रमणका क्रममा जनवादी गणतन्त्र चीन सरकारका तर्फबाट म तथा मेरो प्रतिनिधिमण्डललाई प्रदान गरिएको न्यानो आतिथ्यका लागि चीनका महामहिम राष्ट्रपति, महामहिम प्रधानमन्त्री तथा उच्च नेतृत्व र चिनियाँ जनतालाई हार्दिक धन्यवाद दिन चाहन्छु। १३. यस भ्रमणका विषयमा तपाईंहरूले निरन्तर समाचार सम्प्रेषण गरेर आमजनतालाई सुसूचित गर्न पुर्याउनुभएको योगदानका लागि हार्दिक धन्यवाद व्यक्त गर्दछु। १४. मेरो भ्रमणलाई सफल र सार्थक बनाउन योगदान पुर्याउने सबैमा हार्दिक आभार व्यक्त गर्दछु।\n  "
    },
    {
        "title": "चीनबाट फर्किएर ओलीले भने- १८ महिनापछि देेउवालाई प्रधानमन्त्री हस्तान्तरण गर्छु",
        "link": "https://www.setopati.com/politics/345327",
        "content": "प्रधानमन्त्री केपी शर्मा ओलीले प्रधानमन्त्रीका रूपमा आफ्नो कार्यकाल १८ महिनाजति बाँकी रहेको बताएका छन्।  चीन भ्रणमबाट बिहीबार फर्किएका प्रधानमन्त्री ओलीले विमानस्थलमा आयोजित पत्रकार सम्मेलनमा सहमति अनुसार आफ्नो कार्यकाल १८ महिना  भएको र त्यसपछि हस्तान्तरण गर्ने बताएका हुन्।  'त्यसपछि शेरबहादुर देउवाज्यूलाई मैले हस्तान्तरण गर्छु। उहाँले डेढ वर्ष चलाउनुहुन्छ। चुनाव गराउनुहुन्छ। हाम्रो चुनावसम्मको एग्रिमेन्ट छ। चुनावपछि अब हामी हरेकले बहुमत ल्याउने कोशिस गरौंला। बहुमत आउँछ भन्ने हामीलाई विश्वास छ। आएन भने अरू तरिकाहरू होला,' उनले भने।  भारत भ्रमणबारे पत्रकारहरूले गरेको प्रश्नमा प्रधामन्त्री ओलीले त्यसको एरेन्ज गर्नुपर्ने बताए।  'एरेन्ज गर्नुपर्छ। कहिले भन्नेकुरा यहाँ फर्किनेबित्तिकै कसरी टुंगिन्छ?,' उनले भने।  चीन भ्रमणको क्रममा नेपाल-चीन मित्रलाई प्रगाढ बनाउने कुरा भएको बताए। 'मित्रता अरू कसैका विरूद्ध नभई हाम्रै पक्षमा मात्र हो भन्ने कुरा पनि भयो। मित्रतालाई अगाडि बढाउने र त्यसले सकेसम्म ज्यादा लाभ नेपाललाई पुर्‍याउने भन्ने कुरा भयो,' प्रधानमन्त्री ओलीले भने।  "
    },
    {
        "title": "बिआरआई ऋण होइन भन्ने कुरा अब दोहोर्‍याउन नपरोस्: प्रधानमन्त्री ओली",
        "link": "https://www.setopati.com/politics/345326",
        "content": "प्रधानमन्त्री केपी शर्मा ओलीले चीन भ्रमणमा ऋणबारे छलफल नभएको बताएका छन्। चीन भ्रमणबाट फर्किएर बिहीबार त्रिभुवन अन्तर्राष्ट्रिय विमानस्थलमा पत्रकार सम्मेलन गर्दै प्रधानमन्त्री ओलीले बिआरआई परियोजना ऋण नभएको र बेइजिङमा त्यसबारेको छलफलमा ऋणकोसम्बन्धी कुरा पनि नउठेको बताउका हुन्।  'अहिले हामीले जे प्राप्त गरेका छौं त्यो ऋण होइन भनेर भनेर धेरै पटक भनिएको छ। अब धेरै दोहोर्‍याउन नपरोस्। ऋण होइन, ऋणसम्बन्धी कुरा पनि चलेको छैन,' प्रधानमन्त्री ओलीले भने।   उनले  बिआरआई अन्तर्गतका हरेक परियोजनाबारे त्यसको कार्यान्वयन सम्बन्धमा पछि छुट्टै सम्झौता हुने पनि बताए।   'ऋणको कुरा कहाँ बाट आउँछ। सँधै ऋण ऋण ऋणको सारंगी कहाँबाट बजेको छ। होइन भनेर हामीले पटक-पटक भनेका छौं। ऋणसँग सरोकार राख्दैन। अरू कुराहरूको कार्यान्वयनमा छुट्टाछुट्टै सम्झौता हुन्छ,' उनले भने।  "
    },
    {
        "title": "पूर्वउपराष्ट्रपति नन्दबहादुर पुनलाई उपाध्यक्ष बनाउँदै माओवादी",
        "link": "https://www.setopati.com/politics/345295",
        "content": "नेकपा (माओवादी केन्द्र) ले पूर्वउपराष्ट्रपति नन्दबहादुर पुन (पासाङ) लाई उपाध्यक्ष बनाउने तयारी गरेको छ। फेरि सक्रिय राजनीतिमा फर्कन लागेका पासाङ पछिल्लो समय माओवादी पदाधिकारी बैठकहरूमा सहभागी रहँदै आएका छन्। माओवादी पदाधिकारीले पासाङलाई उपाध्यक्ष बनाउने निर्णय गरेसँगै उनी पदाधिकारी बैठकहरूमा आमन्त्रित सदस्यका रूपमा उपस्थित रहँदै आएका हुन्। बिहीबार खुमलटारमा बसेको पदाधिकारी बैठकमा पनि उनी सहभागी थिए। ‘पदाधिकारी बैठकले उहाँलाई उपाध्यक्ष बनाउने निर्णय गरिसकेको छ,’ माओवादीका एक पदाधिकारीले सेतोपाटीसँग भने, ‘उहाँलाई पदाधिकारीमा फर्काउनका लागि नै विधान संशोधन मस्यौदासमेत तयार पारिसकिएको छ।’ यसअघि पदाधिकारी बैठकले विधान संशोधन गर्न वरिष्ठ उपाध्यक्ष नारायणकाजी श्रेष्ठको संयोजकत्वमा महासचिव देवप्रसाद गुरूङ तथा उपमहासचिवहरू वर्षमान पुन र जनार्दन शर्मा सदस्य रहेको कार्यदल बनाएको थियो। उक्त कार्यदलले पार्टी पदाधिकारीको संख्या बढाउने गरी विधान संसोधनको मस्यौदा तयार पारेको थियो। उक्त मस्यौदालाई आउँदो पुस २ गते बस्ने केन्द्रीय समितिबाट पारित गर्ने तयारीमा माओवादी छ। साथै सोही केन्द्रीय समिति बैठकले पूर्वउपराष्ट्रपति पासाङलाई माओवादी उपाध्यक्षमा मनोनीत गर्ने अध्यक्ष पुष्पकमल दाहाल 'प्रचण्ड' निकट स्रोतले सेतोपाटीलाई जानकारी दिएको छ। माओवादी केन्द्रमा अहिले एक वरिष्ठ उपाध्यक्ष, ३ उपाध्यक्ष, १ महासचिव, ६ उपमहाचिव, ९ सचिव र एक जना कोषाध्यक्ष छन्। ‘माओवादी आन्दोलनलाई फेरि पुनर्ताजगी गर्न म पार्टीमा फर्किएर काम गर्न तयार छु,’ बिहीबारको पदाधिकारी बैठकमा पूर्वउपराष्ट्रपति पासाङले भनेका कुरा उद्धृत गर्दै एक पदाधिकारीले भने। स्रोतका अनुसार लुम्बिनी प्रदेशका पूर्वप्रमुख रहेका अमिक शेरचनलाई पनि पार्टीको जिम्मेवारीमा फर्काउनेबारे कुराकानी चलेको छ। शेरचनलाई उपाध्यक्ष बनाउनेबारे कुराकानी भए पनि सहमति जुटिसकेको छैन। ‘पासाङजीको विषयमा सबै एक मत भए पनि अमिकजीलाई कुन भूमिकामा ल्याउने भन्ने बारेमा टुंगो लागिसकेको छैन,’ ती पदाधिकारीले भने। माओवादीका पूर्व कोषाध्यक्ष शेरचन वरिष्ठ उपाध्यक्ष नारायणकाजी श्रेष्ठसँगै एकता प्रक्रियामा माओवादीमा आबद्ध भएका थिए।  साथै पासाङ भने विद्या भण्डारी राष्ट्रपति रहेका बेला दुई कार्यकाल उपराष्ट्रपति बनेका थिए।  उपराष्ट्रपतिको जिम्मेवारीबाट बाहिरिएसँगै उनलाई पार्टीको जिम्मेवारीमा ल्याउन अध्यक्ष प्रचण्डले कसरत गरिरहेका थिए। माओवादी केन्द्रमा अध्यक्ष प्रचण्डनिकट मानिने पासाङको पुनरागमनले पार्टीभित्रको आन्तरिक राजनीतिमा अर्थ राख्छ। यसअघि माओवादीले पूर्वसभामुख अग्निप्रसाद सापकोटालाई पार्टीमा जिम्मेवारी दिइसकेको छ। सापकोटा उपाध्यक्ष र प्रवक्ताको जिम्मेवारीमा छन्। सापकोटा २०७६ माघ १२ गतेदेखि २०७९ असोज २२ गतेसम्म सभामुख रहेका थिए। सभामुखको कार्यकाल सकिएको चार महिनापछि माओवादीले सापकोटालाई पार्टी उपाध्यक्षको जिम्मेवारी दिएको थियो। "
    },
    {
        "title": "पाँचबुँदे सहमतिपछि काममा फर्किए आन्दोलनरत कर्मचारी",
        "link": "https://www.setopati.com/politics/345307",
        "content": "मंसिर ९ गतेदेखि विभिन्न माग राखेर चरणवद्ध आन्दोलन गर्दै आइरहेका तुलसीपुर उपमहानगरपालिकाका स्थानीय तह अन्तर्गतका कर्मचारी सहमतिपछि बिहीबारदेखि काममा फर्किएका छन्। मेयर टीकाराम खड्का, प्रमुख प्रशासकीय अधिकृत गेहन्द्रबहादुर डाँगीका बीचमा  भएको वार्तामा  पाँच बुँदे सहमतिपछि कर्मचारीहरु काममा फर्किएका हुन्। सहमतिको १ नम्बर बुँदामा हाल उनीहरुले खाइपाइ आएको सेवा सुविधा उपलब्ध गराउने र सर्वोच्च अदालतको फैसला आउनासाथ सोही बमोजिम हुने उल्लेख छ। त्यस्तै नगरमा कार्यरत अस्थायी करार कर्मचारीको हकमा अविलम्ब करार सम्झौता गर्ने,कार्यालयका अन्य कार्यहरु जनप्रतिनिधिसंग समन्वय गरी गर्ने, कर्मचारीले सर्वोच्च अदालतमा पुनारावेदनका लागि दर्ता भएको रिटको स्वामित्व उपमहानगरले ग्रहण गर्ने र त्यसमा लागेको सम्पूर्ण खर्च ब्यहोर्ने र कर्मचारी विहीबारदेखि नै काममा फर्किने सहमति भएको छ। सहमति पत्रमा मेयर खड्का, प्रमुख प्रशासकीय अधिृकत डाँगी, सामाजिक विकास समितिका संयोजक तथा वडा नं. ११ का वडाध्यक्ष मानवबहादुर रावतले  हस्ताक्षर गरेका छन्। नाम राखिएपनि बिधानसमिति संयोजक तथा वडा नं. १९ का वडाध्यक्ष भीबहादुर योगीको भने हस्ताक्षर छैन। त्यस्तै संघर्षरत कर्मचारीको तर्फबाट संयोजक ललितबहादुर घर्ती, उपसंयोजक टोपबहादुर डाँगी, सचिव झरेन्द्र खरेल, पदम ज्ञवाली, अधिकृत छैठौं र केशव डाँगी, सहायक पाँचौंले हस्ताक्षर गरेका छन्। यो पनि: तुलसीपुरमा आफ्नै हाकिम र मेयरविरूद्ध किन आन्दोलित छन् कर्मचारी?   "
    },
    {
        "title": "फ्रान्सको संसदले पारित गर्‍यो प्रधानमन्त्री विरूद्धको अविश्वास प्रस्ताव",
        "link": "https://www.setopati.com/politics/345292",
        "content": "फ्रान्सका प्रधानमन्त्री मिशेल बर्नियेरविरूद्ध संसदमा दर्ता भएको अविश्वास प्रस्ताव पारित भएको छ।  बुधबार फ्रान्सको संसदले प्रधानमन्त्री बर्नियेरविरूद्धको अविश्वास प्रस्तावलाई भारी मतले पारित गरेको विभिन्न अन्तर्राष्ट्रिय सञ्चारमाध्यमहरूले जनाएका छन्।  अ‍विश्वास प्रस्ताव पारित गर्न २८८ भोट आवश्यक रहेकोमा ३३१ जनाले पक्षमा मतदान गरेको समाचार संस्था रोयटर्सले जनाएको छ।  अविश्वास प्रस्ताव पारित भएसँगै प्रधानमन्त्री बर्नियेरले बिहीबार राजीनामा दिनसक्ने बताइएको छ। फ्रान्समा सन् १९६२ पछि पहिलोपटक अविश्वास प्रस्तावबाट प्रधानमन्त्री हटाइएको हो। फ्रान्समा उनी सबैभन्दा कम समय प्रधानमन्त्री बन्ने व्यक्ति बनेका छन्।  गत जुलाईमा सम्पन्न आम निर्वाचनबाट फ्रान्समा कुनैपनि दलले बहुमत नल्याएपछि राष्ट्रपति म्याक्रोले तीन महिनाअघि मात्रै बर्नियेरलाई प्रधानमन्त्री बनाएका थिए।  बर्नियेरले संसदमा मतदान नगरी विशेष अधिकार प्रयोग गरेर  बजेट पास गरेपछि दक्षिणपन्थी र वामपन्थी पार्टीका सांसदहरूले अविश्वास प्रस्ताव दर्ता गरेका थिए।  "
    },
    {
        "title": "पार्टी एकताबद्ध भएर जाँदा स्थानीय तहमा थप तीन स्थान जितियो: प्रवक्ता सापकोटा",
        "link": "https://www.setopati.com/politics/345291",
        "content": "नेकपा (माओवादी केन्द्र) को केन्द्रीय कार्यालय बैठकमा स्थानीय तह उपनिर्वाचन र यसका परिणामबारे समीक्षा भएको छ। खुमलटारमा बिहीबार बसेको बैठकमा उपनिर्वाचनबारे समीक्षा भएको हो। मंसिर १६ मा ४१ ठाउँमा भएको उपनिर्वाचनमा माओवादीले ११ स्थानमा जितेको थियो। ४१ मध्ये पहिले माओवादीले जितेका ८ स्थान रिक्त थिए। पहिले ८ स्थान जितेको माओवादीले यसपालि ३ स्थान थपेर ११ स्थानमा जितेको हो।  पदाधिकारी बैठकपछि पत्रकारहरूसँग कुराकानी गर्दै उपाध्यक्षसमेत रहेका प्रवक्ता अग्निप्रसाद सापकोटाले पदाधिकारी बैठकमा स्थानीय तहको उपनिर्वाचनबारे समीक्षा पनि गरिएको बताए। ‘बैठकमा उपनिर्वाचन समीक्षा, पालिका सम्मेलन र खबरदारी सभाबारे पनि छलफल भयो,’ सापकोटाले भने, ‘उपचुनावले निकै राम्रो सन्देश प्रवाह गरेको छ।’ अध्यक्ष पुष्पकमल दाहाल 'प्रचण्ड' नेतृत्वको सरकारले विगतमा गरेका कामका आधारमा जनताले पार्टीलाई थप सहयोग गरेको पनि उनले बताए। एक्लाएक्लै चुनाव लड्ने माओवादीको घोषणाअनुसार नै उपनिर्वाचनमा गएको उनले बताए। ‘हामी एक्लै चुनावमा गयौं, प्रचण्ड नेतृत्वको सरकारले गरेका कामबारे चुनावका बेला राम्रोसँग जनतामा सम्प्रेषण गर्‍यौं। २०६४ पछि पहिलो पटक हामी एकताबद्ध भएर गयौं र सकारात्मक नतिजा दिएको छ,’ उनले भने, ‘पहिले ८ ठाउँ जितेकोमा अहिले ११ ठाउँ जितेका छौं।’ यो पनि: उपनिर्वाचन भएका ४१ ठाउँको पोस्टमर्टम- कसको सिट बढ्यो, कसको घट्यो? "
    },
    {
        "title": "कसरी सैनिक शासन लगाउने निर्णयमा पुगे दक्षिण कोरियाका राष्ट्रपति?",
        "link": "https://www.setopati.com/politics/345267",
        "content": "दक्षिण कोरियाका राष्ट्रपति यून सुक योलले मंगलबार राति अचानक सैनिक शासन (मार्सल ल) घोषणा गरे। त्यहाँको संसदले त्यसलाई उल्ट्याएपछि ६ घन्टामै त्यसलाई फिर्ता लिन उनी बाध्य भए। उनले लादेको सैनिक शासन विफल पारेका विपक्षी दलका सांसदले बुधबार उनीविरूद्ध महाभियोग प्रस्ताव ल्याएका छन्। उता देशको सबभन्दा ठूलो ट्रेड युनियनले राष्ट्रपति यूनले राजीनामा नदिइन्जेल अनिश्चितकालीन आमहड्ताल घोषणा गरेर सडक पनि तताएको छ। सैनिक शासन लगाउन उनलाई उक्साएको आरोप लागेका रक्षामन्त्री किम योङ ह्युन र उनको सचिवालयका 'चिफ अफ स्टाफ' सहित धेरै वरिष्ठ सल्लाहकारले अहिलेसम्म राजीनामा दिइसकेका छन्। आफूसँग एउटै स्कूलमा पढेका किमसँग सल्लाह गरेर यूनले प्रधानमन्त्री हान डक शुलाई समेत जानकारी नदिई सैनिक शासन घोषणा गरेको मानिन्छ। द न्यू योर्क टाइम्सका अनुसार बुधबार राति उनी कहाँ छन् भन्ने सार्वजनिक रूपमा खुलेको छैन। कार्यकारी राष्ट्रपतिको व्यवस्था भएको दक्षिण कोरियामा ३०० सांसद भएको एउटा मात्रै सदन छ। जसमा डेमोक्र्याटिक पार्टी (डिपी) को १७० सिट छ भने यूनको पिपल पावर पार्टीको महाभियोग पारित गर्न चाहिने दुई-तिहाइ बहुमत रोक्ने गरी १०८ सांसद छन्। तर यूनकै दलका १८ जनाले सैनिक शासनका विरूद्ध भोट हालेकाले महाभियोग पारित गर्न पनि घटीमा आठ जनाले भोट हाल्छन् भनेर अनुमान गर्न सकिन्छ। सदनबाट महाभियोग पारित भयो भने संविधान अनुसार सो मामिला संवैधानिक अदालतमा पुग्छ र नौजना न्यायाधीश मध्ये घटीमा ७ जनाले सो मुद्दा हेर्नुपर्छ। घटीमा ६ जनाले महाभियोगको प्रस्ताव पारित गरे सो प्रक्रिया चलुन्जेल निलम्बनमा रहनुपर्ने उनी पदबाट हट्नेछन्। उनकै दलका केही सांसदले समेत सैनिक शासनको विरोध गरेकाले उनीविरूद्ध महाभियोग पारित हुन सक्ने स्थिति छ। सदनबाट महाभियोग पारित भएमा सैनिक शासन लाद्न खोजेकाले उनलाई संवैधानिक अदालतले हटाउने अपेक्षा गर्न सकिन्छ। तर सदन र सडक दुवैतर्फ व्यापक विरोधको सामना गर्नुपर्ने हुनाले उनले त्यसअघि नै राजीनामा दिने अनुमान गर्न सकिन्छ। कोरिया विभाजन भएपछि कम्युनिस्ट उत्तर कोरिया जस्तै दक्षिण कोरियामा पनि लामो समयसम्म तानाशाही व्यवस्था थियो। सन् १९८७ मा मात्रै त्यहाँ संसदीय प्रजातन्त्र आएको हो। त्यसपछिका ३७ वर्षमा त्यहाँ प्रजातन्त्र संस्थागत भइसकेको छ। लामो समयसम्म सैनिक शासन विरूद्ध संघर्ष गरेर प्रजातान्त्रिक व्यवस्था ल्याएकाले दक्षिण कोरियाली जनता प्रजातन्त्रबारे संवेदनशील छन्। त्यहाँ विरोध प्रदर्शनको पनि बलियो संस्कार छ। यस्तोमा आफ्नो दलभन्दा बलियो विपक्षी दल भएको देशमा पछिल्लो पटक सैनिक 'कु' पछि सन् १९७९ मा लादिएको सैनिक शासन यूनले अहिले किन लाद्न खोजे भनेर सबै अचम्ममा परेका छन्। उनले किन सैनिक शासन चलाउन खोजे भनेर बुझ्न पहिले उनी को हुन् र उनको पृष्ठभूमि के हो भनेर जान्नुपर्ने हुन्छ। सरकारी वकिलको रूपमा नाम कमाएका ६३ वर्षीय यूनले भूतपूर्व राष्ट्रपतिहरू र देशकै सबैभन्दा ठूलो व्यावसायिक समूह सामसुङका मालिक विरूद्ध भ्रष्टाचारका मुद्दा चलाएर अझ चर्चा कमाएका थिए। यून कार्यकाल सकिएका पूर्वराष्ट्रपतिहरू पार्क ज्युन हइ र ली म्युङ बाक दुवैलाई भ्रष्टाचार मुद्दामा जेल पुर्‍याउन सफल भएका थिए। यसपछि सन् २०१९ मा उनलाई डेमोक्र्याटिक पार्टीका तत्कालीन राष्ट्रपति मुन जाइ इनले प्रमुख सरकारी वकिल बनाएका थिए। तर यूनले तुरून्तै मुन निकटका मान्छेलाई नै निशाना लगाउन थाले। त्यसपछि उनले मुनका न्यायमन्त्री चो कुक विरूद्ध भ्रष्टाचार र छोराछोरीलाई स्कुलमा भर्ना गराउन फर्जी कागजात बनाएको अभियोगमा मुद्दा चलाए। न्यायमन्त्री बन्नुअघि मुनका सल्लाहकारका रूपमा रहँदा चोले यूनलाई प्रमुख सरकारी वकिल बनाउन सिफारिस गरेका थिए। कानुनका प्राध्यापकका रूपमा ख्याति कमाएका चोको सिफारिसमा प्रमुख सरकारी वकिल बनेका यूनले उनलाई व्यक्तिगत रिसइबी साँधे जसरी खेदो गरे। चोको निवासमा प्रहरी पठाएर घरै तहसनहस हुने गरी खानतलासी गराए। विवादमा परेपछि ३५ दिनमै राजीनामा दिएका चोको जीवन यूनले उथलपुथल नै गराए। वालस्ट्रिट जर्नलका अनुसार यूनले चलाएको मुद्दाका कारण उनकी श्रीमती जेलमा परिन्। उनकी छोरीको डाक्टरी डिग्री खोसियो। छोराले स्नातकोत्तर डिग्री त्याग्नुपर्‍यो। चो स्वयंलाई सन् २०२३ फेब्रुअरीमा छोराछोरीलाई स्कुल भर्ना गराउन फर्जी कागजात बनाएको अभियोगमा सोल सेन्ट्रल डिस्ट्रिक्ट कोर्टले दुई वर्षको जेल सजाय दियो। त्यस विरूद्ध उनले गरेको पुनरावेदन अहिले सर्वोच्च अदालतमा विचाराधीन छ। प्रमुख सरकारी वकिल बनेपछि उदारवादी डेमोक्र्याटिक पार्टीका नेताहरूलाई निशानामा पारेपछि यून दक्षिणपन्थी पिपल पावर पार्टीका समर्थकमाझ लोकप्रिय भएका थिए। त्यसपछि सन् २०२१ मा उनी राजनीतिमा आए र सन् २०२२ मा हुने राष्ट्रपतीय निर्वाचनका लागि पिपल पावर पार्टीका तर्फबाट उम्मेदवार चुनिए। आफूलाई प्रमुख सरकारी वकिल बनाएका मुनको शासन र उनले अपनाएको नीतिको कडा आलोचना गर्दै चुनावी अभियान लोकरिझ्याँइको आधारमा चलाए। महिला अधिकारवादीलाई गाली गलौज गर्दै ‘फेमिनिजम मानसिक रोग हो र उनीहरूले लोग्ने मान्छेलाई घृणा गर्छन्' भन्ने चरम स्त्रीद्वेषीहरूलाई उनले चुनाव प्रचार क्रममा समर्थन गरे। उनले लैंगिक समानता मन्त्रालयलाई 'पुरूषप्रति सम्भावित यौन अपराधीझैं' व्यवहार गरेको आरोप लगाए। अत्यन्तै प्रतिस्पर्धात्मक चुनावमा स्त्रीद्वेषी पुरूषको समर्थनले उनको विजयमा निर्णायक भूमिका खेल्यो। त्यति बेला संसदमा बहुमत रहेको डेमोक्र्याटिक पार्टीका उम्मेदवार ली जै म्युङलाई झिनो मतान्तरले हराएर उनी सन् २०२२ मार्चमा राष्ट्रपति चुनिए। त्यस्तो विभाजनकारी चुनावी अभियानपछि त्यति झिनो मतले जिते पनि उनले प्रतिपक्षीसँग समन्वय गरेर सरकार चलाउन छोडेर स्त्रीद्वेषी एजेन्डा अगाडि बढाए। संसदमा बहुमत रहेको डेमोक्र्याटिक पार्टीले पनि उनलाई शासन चलाउन अप्ठ्यारो पार्‍यो। उनलाई मन्त्रिपरिषद विस्तार गर्न पनि बाधा हाल्यो। उनले मन्त्री बनाउन चाहेका चार जनाले त खराब आचरणको आरोपका कारण मन्त्री बन्ने प्रक्रियाबाटै नाम फिर्ता लिनुपर्‍यो। बेलायती पत्रिका फाइनान्सियल टाइम्सका अनुसार सन् २०२४ जनवरीसम्ममा उनको सरकारले संसदमा लगेका विधेयकमध्ये २९ प्रतिशत मात्रै पास भए। विपक्षी विरूद्ध उनले राष्ट्रपतीय भिटोको अस्त्र प्रयोग गरे र विपक्षीले ल्याएका विधेयक रोक्न थाले। संसदीय प्रजातन्त्र सुरू भएपछि संसदका विरूद्ध सबैभन्दा धेरैपटक भिटो प्रयोग गर्ने राष्ट्रपति बने। उनका बारेमा लेखिएका आलोचनात्मक समाचारलाई 'फेक न्युज' भन्ने गरेका कारण मिडियासँग पनि उनको सम्बन्ध बिग्रियो। विभाजनकारी नीति र आर्थिक मन्दीका कारण उनको लोकप्रियतामा पनि व्यापक ह्रास आयो। यस्तोमा पूर्वन्यायमन्त्री चोको परिवारकै खेदो गरेर राजनीतिक पुँजी आर्जन गरेका यून आफै श्रीमतीका कारण त्यस्तै विवादमा परे। उनकी श्रीमती किम क्युन हीलाई २२०० डलर पर्ने डिओर ब्याग उपहार दिएको भिडिओ सन् २०२३ नोभेम्बरमा सार्वजनिक भएपछि त्यसको समेत छानबिन हुनुपर्ने माग उठ्न थाल्यो। गत अप्रिलको संसदीय चुनावअघि चोले रिबिल्डिङ कोरिया नामको नयाँ पार्टी खोल्दै सो विषयलाई नै मुख्य चुनावी एजेन्डा बनाए। सो चुनावमा विपक्षी डेमोक्र्याटिक पार्टीले झन् ठूलो बहुमत हासिल गरेपछि यूनलाई अझै अप्ठ्यारो पर्‍यो। १२ सिट जितेका चो यूनलाई राष्ट्रपतिबाट हटाउने एक सूत्रीय माग लिएर अघि बढे। यो हप्ता सदनले यून सरकारको बजेट पनि अस्वीकृत गरी खर्च कटौती गरेर पठाएपछि उनलाई झन् अप्ठ्यारो पर्‍यो। बजेटको मामिलामा उनले भिटो पनि प्रयोग गर्न नमिल्ने भएकाले उनी रिसले चुर भए। यूनकी श्रीमतीमाथि छानबिन नचलाएको लगायत आरोपमा उनको सरकारकै केही मन्त्रीमाथि समेत महाअभियोग ल्याउने चर्चा चल्न थाल्यो। यसरी सरकार चलाउनै अप्ठ्यारो परेपछि उनले सैनिक शासन घोषणा गरेका हुन्। महिनौं अघिदेखि नै उनले त्यस्तो गर्न सक्ने हल्ला चले पनि कसैले विश्वास गरेका थिएनन्। तर उनले आफ्ना दलमा, अझ उनी हटे कानुनअनुसार राष्ट्रपति बन्ने प्रधानमन्त्रीसँग समेत छलफल नगरी मंगलबार राति एक्कासि सैनिक शासन घोषणा गरे। दक्षिण कोरियाको संविधानले राष्ट्रपतिलाई सैनिक शासन लगाउने अधिकार दिएको छ। उत्तर कोरियासँग युद्ध सुरू भयो भने प्रयोग गर्न भनेर राखिएको वाक स्वतन्त्रता, विरोध प्रदर्शन र प्रेसलाई पनि अंकुश लगाउन मिल्ने प्रावधान छ। तर यूनले अवरोध गर्ने विपक्षीलाई तह लगाउन यी सबै व्यवस्था प्रयोग गरे। उत्तर कोरियाप्रति तुलनात्मक रूपमा नरम विपक्षीलाई गद्दार समेत भने। संविधान अनुसार संसदको बहुमतले त्यस्तो सैनिक शासन बदर गर्न सक्छ। यूनले सेना पठाएर विपक्षीलाई संसद जानबाट रोक्न खोजे। तर ३०० मध्ये १९० सांसदले राष्ट्रपति यूनले घोषणा गरेको सैनिक शासन खारेज गरिदिए। यूनकै दलका १८ जनाले सैनिक शासनका विरूद्ध भोट हाले। लामो संघर्ष गरेर प्रजातन्त्र ल्याएका जनता पनि हिउँदको जाडोमा पनि राति नै विरोधमा सडकमा ओर्लिए। यूनले सैनिक शासन चलाउन कमान्डर घोषणा गरेका सेनाका जनरल पार्क आन-सूले त्यसपछि पनि संसदको प्रतिरोध गर्ने संकेत गर्दै संसदले बदर गरेर होइन, राष्ट्रपतिले फिर्ता लिएपछि मात्रै सैनिक शासन फिर्ता हुने भनेका थिए। तर पार्टीभित्रकै व्यापक विरोध र जनदबाबपछि ६ घन्टामै उनले सैनिक शासन फिर्ता लिएका हुन्। राष्ट्रपति यूनले के आशामा सैनिक शासन लगाएका थिए भन्ने अझै खुलेको छैन। सरकारी वकिल हुँदा सरकारी अधिकारीमाथि भ्रष्टाचार मुद्दा चलाउँदा जस्तै अहिले साहसी कदम चलाए दक्षिणपन्थीहरू आफ्ना पछाडि बलियोसँग उभिन्छन् भन्ने उनले सोचेका हुन सक्छन्। सांसदलाई संसद भवनभित्र पस्नबाट रोक्न सके सैनिक शासनको वैधानिकता बाँकी नै रहनेछ भन्ने सोच पनि हुन सक्छ। यूनले राष्ट्रपति भएपछि अमेरिकाको राम्ररी साथ दिएकाले अमेरिकाले पनि आफ्नो साथ दिन्छ भन्ने अनुमान गरेका पनि हुन सक्छन्। उत्तर कोरियाप्रति कडा नीति लिएका यूनले पछिल्लो समय पारम्परिक विरोधी जापानसँग पनि सम्बन्ध सुधार गरेका थिए। त्यस्तै रूसले युक्रेनमाथि आक्रमण गरेपछि उनी रूसविरूद्ध पनि कडा रूपमा उभिएका थिए। यस्तोमा अमेरिकाबाट साथ पाउने आशा पनि गरेका हुन सक्छन्। यता अमेरिकाले चाहिँ यूनले सैनिक शासन घोषणा गर्न लागेको पूर्व जानकारी नपाएको दाबी गरेको छ। सैनिक शासन घोषणा गरेपछि यूनले सोचेजस्तो केही भएन। सांसदहरू संसद भवनभित्र छिरेर सैनिक शासन बदर गरे। उनकै दलका नेताले समेत उनको कदमको विरोध गरे। जनता उनी विरूद्ध सडकमा ओर्लिए। उनले सैनिक शासन फिर्ता लिए पनि बुधबार विपक्षीले उनीविरूद्ध महाभियोग प्रस्ताव ल्याएका छन्। उनी विरूद्ध जनता सडकमा आइसकेकाले महाभियोगको प्रक्रिया नसकिइकनै उनले राजीनामा दिनुपर्ने हुन सक्छ। (प्रेम ढकाल सेतोपाटी अंग्रेजी संस्करणका सम्पादक हुन्।) "
    },
    {
        "title": "चीन भ्रमणमा ऐतिहासिक महत्त्व राख्ने खालका सम्झौता भएका छन्- प्रधानमन्त्री ",
        "link": "https://www.setopati.com/politics/345271",
        "content": "प्रधानमन्त्री केपी शर्मा ओलीले चीनको औपचारिक भ्रमण क्रममा ऐतिहासिक महत्त्व राख्ने खालका सम्झौता भएको बताएका छन्। चीनका प्रधानमन्त्री ली छ्याङको मैत्रीपूर्ण निमन्त्रणामा चीनको औपचारिक भ्रमणमा रहेका प्रधानमन्त्री ओलीले चीनका लागि नेपाली राजदूतावासले बुधबार बेइजिङमा आयोजना गरेको 'रिसेप्सन' समारोहमा आपसी सम्बन्धलाई व्यापकता, उचाइ र गहिरो एवं अझ मजबुत बनाउन भ्रमण सार्थक रहेको बताएका हुन्। उनले नेपाल राजनीतिक स्थिरता र समृद्धिको युगमा प्रवेश गरेकाले अब चीन जस्ता विकसित मुलुकबाट लगानी र सहकार्य वृद्धि गरी समृद्धिको यात्रामा अगाडि बढिरहेको सन्दर्भमा सन् २०२५ मा ठूलो संख्यामा चिनियाँ पर्यटक नेपाल ल्याउने तयारी भएको जानकारी दिए। चीनका व्यवसायी तथा उद्यमीको छलफलबाट आफू उत्साहित भएको पनि उनले बताए। 'नेपालमा प्रमुख दुई दलको सहकार्यमा बनेको वर्तमान सरकारले नेपाललाई आधुनिक र समृद्ध बनाउन हरसम्भव प्रयास गर्छ,' उनले भने। परराष्ट्रमन्त्री डा. आरजु राणा देउवाले प्रधानमन्त्री ओलीको भ्रमणले दुई देशको सम्बन्धलाई उचाइमा लैजान बल पुगेको बताइन्। चीनका लागि नेपाली राजदूत डा. कृष्णप्रसाद ओलीले दुई देशको पारस्परिक विश्वास र समझदारी वृद्धि गर्न भ्रमण सफल रहेको बताए। प्रधानमन्त्री ओलीको भ्रमणका क्रममा नेपाल र चीनबीच बेल्ट एन्ड रोड इनिसिएटभ (बिआरआई) सहकार्यको फ्रेमवर्कसहित विभिन्न क्षेत्रमा सहकार्यको सम्झौता भएको छ। "
    },
    {
        "title": "३२ ठाउँमा उम्मेदवारी दिएको राप्रपाले पायो जम्मा ४ हजार मत",
        "link": "https://www.setopati.com/politics/345232",
        "content": "महोत्तरीको रामगोपालपुर नगरपालिका वडा नम्बर २ को निर्वाचनमा राष्ट्रिय प्रजातन्त्र पार्टीका उम्मेदवार मोहम्मद मनान खाँले जम्मा दुई मत ल्याए। संघीय संसदको पाँचौं ठूलो दल राष्ट्रिय प्रजातन्त्र पार्टीले महोत्तरीमा मात्रै होइन, यो उपनिर्वाचनमा देशैभर निराशाजनक मत ल्यायो। पार्टी अध्यक्ष राजेन्द्र लिङ्देनको गृह जिल्लामै राप्रपाले मतमा सुधार गर्न सकेको देखिएन। कन्काई नगरपालिका–६ को उपनिर्वाचनमा स्वतन्त्र उम्मेदवार लक्ष्मीप्रसाद ओलीले ४९३ मत ल्याएर निर्वाचित हुँदा राप्रपाका नारायणप्रसाद निरौलाले जम्मा २६ मत प्राप्त गरे। यसपटक  ४१ ठाउँमा उपनिर्वाचन भएको थियो। राप्रपाले ३२ ठाउँमा उम्मेदवारी दिएको थियो। सुदूरपश्चिमका धेरै स्थानीय तहमा उसले उम्मेदवारी दिएको थिएन। उम्मेदवारी दिएका अधिकांश ठाउँमा दोहोरो अंक पूरा गर्न सकेन। काठमाडौं महानगरपालिका–१६, कीर्तिपुर नगरपालिका, मोरङको ग्रामथान गाउँपालिका, दैलेखको महाबु गाउँपालिमा लगायत धेरै मतदाता भएका ठाउँमा राप्रपा तीन अंकमा सीमित भयो। कतै पनि दस प्रतिशत कटाउन सकेन। निर्वाचन आयोगले दिएको जानकारी अनुसार कूल सदर मतको १० प्रतिशत कटाउन नसक्ने उम्मेदवारको जमानत जफत हुन्छ। सप्तरीको डाक्नेश्वरी नगरपालिका–४, कञ्चनपुरको भीमदत्त नगरपालिका– ६ बाहेक काठमाडौंबाहिर पनि जमानत जोगिन सकेन। मोलुङ गाउँपालिका–५ मा राप्रपा उम्मेदवार चन्द्रमणि दाहालले ३ मत प्राप्त गरे। सप्तरीको डाक्नेश्वरी नगरपालिका–१ मा राप्रपा उम्मेदवार रामकुमार यादवले ६ मत मात्रै ल्याए। रौतहटको गढीमाई नगरपालिका–८ मा राप्रपा उम्मेदवार रामबालक साहले ४ मत ल्याए। गुल्मीको मुसिकोट नगरपालिका–१ मा ईश्वरी खातीले ५ मत ल्याए। जाजरकोटको कुसे गाउँपालिका–७ मा राप्रपा उम्मेदवार लालबहादुर खत्रीले ८ मत ल्याएका थिए। निर्वाचन आयोगका अनुसार यस उपचुनावमा २ लाख २६ हजार ७ सय ९९ मतदाता थिए। त्यसमध्ये यसपटक ६२ प्रतिशत हाराहारी मतदाताले मतदानमा भाग लिएको आयोगले जनाएको छ। आयोगकै आकडा पछ्याउँदा १ लाख ४० हजार ६१५ हाराहारी मतदाताले मतदान गरेका थिए। यसबाट २ प्रतिशत बदर मत घटाउने हो भने कूल सदर मत १ लाख ३७ हजार ८ सय ३ हुन आउँछ। यो मतमा प्रमुख दलकै बर्चस्व देखिन्छ। ४० ठाउँमा उम्मेदवारी दिएको कांग्रेसले ४४ हजार ८ सय १६ मत प्राप्त गरेको देखिन्छ। एमालेले ४० ठाउँमै उम्मेदवारी दिएको एमाले ३७ हजार ४६ प्राप्त गर्‍यो। ३८ ठाउँमा उम्मेदवारी दिएको माओवादी केन्द्रले ३५ हजार ४ सय ९८ मत ल्यायो। ३१ ठाउँमा उम्मेदवारी दिएको राप्रपाले यस उपचुनावमा जम्मा ३ हजार ९३३ मत पायो। मतदाताहरूले असफलसिद्ध भइसकेका पुराना दलहरूलाई नै जनमत दिएको राप्रपाले प्रतिक्रिया दिएको छ। ‘स्थानीय तहको उपनिर्वाचनको परिणामबाट फेरि पनि असफल दलहरूलाई मतदाताले छनौट गरेको देखियो,’ राप्रपाका प्रवक्ता मोहन श्रेष्ठले भने। राप्रपाले निर्वाचन नजिते पनि राजनीति नहारेको उनको भनाइ छ। स्थानीय तहको अघिल्लो निर्वाचनमा अहिले उपनिर्वाचन भएको अधिकांश स्थानमा राप्रपाका उम्मेदवार समेत नभएको र यसपटक सबै ठाउँमा उम्मेदवार खडा गर्नु नै सफलता भएको उनले बताएका छन्। ‘अनेकौ प्रतिकूलताका बाबजुद विगतमा उम्मेदवारी भएको अधिकांश ठाउँमा यसपटक मत बढाउनु सकारात्मक छ। अहिले प्राप्त परिणाम आलोचक र ईर्ष्यालुलाई त आलोचनाको विषय बन्न सक्छ तर परिणाम अपेक्षित नभए पनि लगभग हाम्रो सर्वेक्षण र अनुमानको वरिपरि नै छ,’ उनले भनेका छन्। यो निर्वाचनमा राप्रपाले पाएको मत:  कोशी मधेस बागमती लुम्बिनी कर्णाली सुदूरपश्चिम    "
    },
    {
        "title": "प्रचण्डलाई 'गणतन्त्र नायक' सम्मान",
        "link": "https://www.setopati.com/politics/345241",
        "content": "नेकपा (माओवादी केन्द्र)का अध्यक्ष पुष्पकमल दाहाल प्रचण्डलाई गणतन्त्र नायक सम्मानबाट सम्मानित गरिएको छ। गणतन्त्र सेनानी कोषले उनलाई बुधबार सम्मान गरेको हो। गणतन्त्र स्थापना गर्न दस वर्षे 'जनयुद्ध'को पहल, थालनी र नेतृत्व गर्दै जनआन्दोलन र संविधानसभाको निर्वाचन हुँदै गणतन्त्र घोषणा, गणतान्त्रिक संविधान निर्माण र गणतान्त्रिक सरकारको नेतृत्व गर्दै मुलुकलाई यहाँसम्म ल्याउन कुशल नेतृत्व गरेकोमा गणतन्त्र नायकको सम्मान प्रदान गरिएको कोषले जनाएको छ। कोषले यो वर्षदेखि गणतन्त्र स्थापनाका लागि योगदान गर्ने सेनानीहरुलाई गणतन्त्र सेनानी सम्मान प्रदान गर्न सुरु गरेको हो। कोषले तत्कालीन जनमुक्ति सेनाका सहायक कमान्डरहरु नन्दकिशोर पुन पासाङ, वर्षमान पुन अनन्त, जनार्दन शर्मा प्रभाकर र चक्रपाणि खनाल बलदेवलाई गणतन्त्र सेनानी सम्मान प्रदान गरेको छ। कोषले बागमतीका १३ जिल्लाबाट एक/एक जना र संस्कृतिकर्मीलाई पनि सम्मान गरेको छ। बागमतीबाट सुरु गरिएको गणतन्त्र सेनानी सम्मानलाई देशव्यापी बनाउँदै लैजाने कोषका अध्यक्ष सरल सहयात्रीले जानकारी दिए। "
    }
]