[
    {
        "title": "७७ वटै जिल्लामा एकीकृत समाजवादीको इन्चार्ज र सहइन्चार्ज, कसले कहाँको जिम्मेवारी पाए?",
        "link": "https://www.setopati.com/politics/346510",
        "content": "नेकपा (एकीकृत समावादी)ले ७७ वटै जिल्लामा इन्चार्ज र सहइन्चार्ज तोकेको छ। मंसिर २६ गतेदेखि पुस २ गतेसम्म बसेको स्थायी कमिटी बैठकले ७७ वटै जिल्लाको इन्चार्ज र सहइन्चार्जहरु तोकेको हो। जिल्लामा पनि एकभन्दा बढी सहइन्चार्ज तोकिएका छन्। ती सहइन्चार्जहरूलाई निर्वाचन क्षेत्रको इन्चार्जको जिम्मेवारी तोकिएको छ। यो पनिः संघीय राजधानी काठमाडौंको इन्चार्ज रमा आले तोकिएकी छन्। सुदेश पराजुली, गोपाल बराल, टहलबहादुर खड्का, प्रभा आचार्य, रामेश्वर श्रेष्ठ, सिताकुमारी ओझा, नितेश पौडेल, फुर्वा लामा  र हिमा रिजाल सहइन्चार्ज छन्। जिल्लाको इन्चार्ज र सहइन्चार्जको जिम्मेवारी पोलिटब्युरो र केन्द्रीय कमिटी सदस्यहरू तोकिएका छन्। हेर्नुस् कसलाई कुन जिल्लाको जिम्मेवारी तोकियो;  "
    },
    {
        "title": "एकीकृत समाजवादीमा सबै नेताको तोकियो जिम्मेवारी, यस्तो छ कार्यविभाजन",
        "link": "https://www.setopati.com/politics/346507",
        "content": "नेकपा (एकीकृत समाजवादी)ले सबै नेताहरुको जिम्मेवारी तोकेको छ। मंसिर २६ गतेदेखि पुस २ गतेसम्म बसेको स्थायी कमिटीको बैठकले नेताहरुको सबै नेताहरुको जिम्मेवारी तोकेको हो। अध्यक्ष माधवकुमार नेपालले गरेको परिपत्रमा प्रदेशको जिम्मवारीमा रहने सबै पोलिटब्युरो सदस्यहरूलाई सम्बन्धित प्रदेशको सहइन्चार्ज राखिएको उल्लेख छ। प्रदेशस्तरमा किसान, मजदुर, महिला, युवा, विद्यार्थी, पेशागत बुद्धिजीवी र उद्योग व्यावसायी फाँटको कामलाई व्यवस्थित गर्न केन्द्रीय कमिटीका सदस्यहरूलाई जिम्मेवारी दिइएको अध्यक्ष नेपालले बताएका छन्। प्रदेश इञ्चार्जको संयोजनमा प्रदेशअन्तरगत जिम्मेवारीमा रहेका पोलिटब्युरो सदस्यहरूको परामर्शबाट उपरोक्त फाँटहरूको इञ्चार्जको जिम्मेवारी विभाजन गर्ने पनि अध्यक्ष नेपालले प्रदेशका कतिपय फाँटहरूमा भने केन्द्रीय कमिटीका सदस्यहरूलाई जिम्मेवारी तोकिएको छ । पार्टीको जिम्मेवारी तोकिएका जनसङ्गठनका अध्यक्षहरूलाई सम्बन्धित जनसङ्गठनको जिम्मेवारी यथाशिघ्र छोड्न पनि अनुरोध गरिएको छ। केन्द्रीय कमिटी सदस्यहरूले तोकिएको निर्वाचन क्षेत्रको जिम्मेवारी हेरफेर गर्नु पर्ने भएमा इञ्चार्जले सम्बन्धित कमरेडहरूसँग छलफल गरी निर्णय गर्न सक्नेछन्। तर त्यसको जानकारी तुरुन्तै केन्द्रीय कार्यालयमा गराउनपर्ने परिपत्रमा उल्लेख छ। एउटा मात्र संघीय निर्वाचन क्षेत्र भएका जिल्लामा एकभन्दा बढि सहइञ्चार्ज भएमा जिल्ला इञ्चार्जको संयोजनमा प्रदेश निर्वाचन क्षेत्रमा जिम्मेवारी तोकेर काम गर्न सक्ने पनि परिपत्रमार्फत जानकारी दिइएको छ। बैठकका निर्णयहरूमा आधारित अन्तरपार्टी निर्देशन यथाशिघ्र जारी गरिने परिपत्रमा उल्लेख छ। यस्तो छ कार्यविभाजनः   "
    },
    {
        "title": "एकीकृत समाजवादीले सबै प्रदेशमा तोक्यो इन्चार्ज, एउटैमा १२ जनासम्म सहइन्चार्ज",
        "link": "https://www.setopati.com/politics/346506",
        "content": "नेकपा (एकीकृत समाजवादी)ले सातै प्रदेशका इन्चार्ज र सहइन्चार्जहरू तोकेको छ। मंसिर २६ गतेदेखि पुस २ गतेसम्म बसेको स्थायी कमिटी बैठकले सातै प्रदेशको इन्चार्ज र सहइन्चार्जहरु तोकेको हो। एकीकृत समाजवादीले प्रदेश इन्चार्जमा पदाधिकारीलाई प्राथमिकता दिएको छ। सह इन्चार्जमा भने प्रदेशको जिम्मेवारीमा रहेका पोलिटब्युरो सदस्यलाई तोकिएको पार्टी अध्यक्ष माधव नेपालले जारी गरेको कार्यविभाजनमा उल्लेख छ। कोशी प्रदेश इन्चार्जको जिम्मेवारी उपमहासचिव राजेन्द्र राईले पाएका छन्। कोशीमा ९ जनाले सह इन्चार्जको जिम्मवारी पाएका छन्। सचिव बलदेव चौधरी, पोलिटब्युरो सदस्यहरू धर्म निरौला, भवानीप्रसाद खापुङ, महेश रेग्मी, राजन राई, केशवकुमार विष्ट, खिनु लङ्वा लिम्बू, जीवन राई र विद्या चाम्लिङ सहइन्चार्ज छन्। उपाध्यक्ष धर्मनाथप्रसाद साहलाई मधेस प्रदेश इन्चार्जको जिम्मेवारी दिइएको छ। मधेसमा स्थायी कमिटी सदस्यहरू नागेन्द्र चौधरी, लक्ष्मण पौडेल र शत्रुधन महतो तथा पोलिटब्युरो सदस्यहरू दिनेश राई, सरला यादव, सुधिर शाह, उषा पोख्रेल र बेची लुङेली सहइन्चार्ज छन्। बागमतीमा उपाध्यक्ष गंगालाल तुलाधरलाई इन्चार्जको जिम्मेवारी दिइएको छ। बागमतीमा १२ जना सहइन्चार्ज छन्। स्थायी कमिटी सदस्य जीवनराम श्रेष्ठ, पोलिटब्युरो सदस्यहरू कृष्णलाल महर्जन, गंगाप्रसाद नेपाल, गुरूप्रसाद बुर्लाकोटी, बसन्त मानन्धर, राजेन्द्र लोहनी, शिव भण्डारी, टोकबहादुर वाइबा, भगवती नेपाल, लक्ष्मण लम्साल, विदुर सापकोटा र सुदेश पराजुली सहइन्चार्ज छन्। गण्डकी प्रदेशको इन्चार्जको जिम्मेवारी सचिव श्रीनाथ बरालले पाएका छन्। पोलिटब्युरो सदस्यहरू दिलकुमारी पन्त र धनराज आचार्य सहइन्चार्ज छन्। उपमहासचिव मेटमणि चौधरी लुम्बिनीका इन्चार्ज तोकिएका छन्। सचिव सोमप्रसाद पाण्डे, पोलिटब्युरो सदस्यहरू अब्दुल हुसेन खाँ, अशोक कोइराला, इ.नन्दलाल बन्जाडे र रमा घर्ती सहइन्चार्ज तोकिएका छन्। त्यस्तै कर्णाली प्रदेश इन्चार्जको जिम्मेवारी सचिव चन्द्रबहादुर शाहीले पाएका छन्। पोलिटब्युरो सदस्यहरू शेरबहादुर केसी र अम्मरबहादुर थापा सहइन्चार्ज तोकिएका छन्। सुदूरपश्चिम प्रदेशमा उपाध्यक्ष भानुभक्त जोशी इन्चार्ज तोकिएका छन्। सचिव शेरबहादुर कुँवर, पोलिटब्युरो सदस्यहरू हर्कबहादुर सिंह, चुनकुमारी चौधरी, दिर्घबहादुर सोडारी, नरेशकुमार शाही, प्रकाश रावल, विरेन्द्र भण्डारी र हिक्मतबहादुर शाही सहइन्चार्ज तोकिएका छन्। उपत्यका प्रदेश इन्चार्जमा विश्वनाथ प्याकुरेल, सम्पर्क प्रदेश इन्चार्जमा लक्ष्मण केसी र सहइन्चार्जमा वीरबलकाजी राई तोकिएका छन्। "
    },
    {
        "title": "ध्यान मानवजातिको कल्याणका निम्तिः प्रधानमन्त्री ओली",
        "link": "https://www.setopati.com/politics/346493",
        "content": "प्रधानमन्त्री केपी शर्मा ओलीले ध्यान मावन जातिको कल्याणका निम्ति भएको बताएका छन्। विश्व ध्यान दिवसको अवसरमा आज शुभकामना सन्देश दिँदै प्रधानमन्त्री ओलीले यसबाट लाभ लिन सबैलाई आग्रह गरेका छन्। संयुक्त राष्ट्र सङ्घले २१ डिसेम्बरलाई ध्यान दिवसका रुपमा मान्यता दिएकामा उनले खुसी व्यक्त गरेका छन्। ‘यस अवसरमा म खुसी व्यक्त गर्न चाहन्छु । सबैमा बधाई भन्न चाहन्छु । शुभकामना भन्न चाहन्छु । यस ध्यान दिवसको हामी सबैले सदुपयोग गरौँ । यसबाट लाभ लिऔँ,’ प्रधानमन्त्री ओलीले शुभकामना सन्देशमा भनेका छन्। प्रधानमन्त्री ओली  बर्सेनि यस दिवसलाई मनाउँदै जान अनुरोधसमेत गरेका छन् । ‘वर्षमा एक पल्ट २१ डिसेम्बरमा मात्रै होइन, ध्यानलाई आफ्नो दिनचर्याको अभिन्न अङ्गका रुपमा अपनाऔँ,’ उनले भनेका छन्।  मानव जाति शारीरिक र मानसिक हिसाबले सधैँ स्वस्थ रहनुपर्ने उल्लेख गर्दै प्रधानमन्त्रीले अरुलाई पनि स्वस्थ रहन सहयोग पु-याउनुपर्ने प्रधानमन्त्री ओलीले बताएका छन्। "
    },
    {
        "title": "यस कारण सर्वोच्चले दियो दुर्गा प्रसाईंलाई रिहा गर्ने आदेश",
        "link": "https://www.setopati.com/politics/346485",
        "content": "सर्वोच्च अदालतको आदेशपछि मेडिकल व्यवसायी दुर्गा प्रसाईं हिरासतबाट छुटेका छन्। शुक्रबार न्यायाधीशहरू नहकुल सुवेदी र सारंगा सुवेदीको इजलासले प्रसाईंलाई रिहा गर्न आदेश दिएपछि केन्द्रीय अनुसन्धान ब्युरो (सिआइबी) को हिरासतमा रहेका प्रसाईं छुटेका हुन्। आपराधिक लाभ र संगठित अपराध कसुरमा अनुसन्धान गर्न भनेर प्रहरीले प्रसाईंलाई हिरासतमा लिएर अनुसन्धान गरेको थियो। प्रसाईंले प्रधानमन्त्री केपी शर्मा ओलीको कम्बोडियाको टेलिकममा लगानी गरेको भन्दै सार्वजनिक अभिव्यक्ति दिएका थिए। लगानी गरेको प्रमाण भन्दै विभिन्न कागजातहरू पनि 'सार्वजनिक' गरेपछि उनलाई सिआइबीले मंसिर ४ गते भक्तपुरस्थित निवासबाट पक्राउ गरेको थियो। उनीविरूद्ध विद्युतीय कारोबार ऐन २०६३ अनुसार साइबर ब्युरोले अनुसन्धान गरी जिल्ला अदालत काठमाडौंमा मुद्दा पेस गरेको थियो। विद्युतीय कारोबारको कसुरमा गत मंसिर २७ गते काठमाडौंका न्यायाधीश विष्णुप्रसाद अवस्थीको इजलासले प्रसाईंसँग ४० हजार रूपैयाँ धरौटीमा छाड्न आदेश दियो। उक्त आदेशसँगै प्रसाईं धरौटी बुझाएर छुटे पनि। तर सिआइबीले उनलाई लगत्तै पक्राउ गरी अर्को कसुरमा अनुसन्धान भइरहेको भन्दै हिरासतमा लियो। भारतमा मान्छे खटाएर राष्ट्र बैंकका गभर्नर, व्यवसायी पवनकुमार गोल्यान, दीपेन्द्र अग्रवाललाई धम्क्याएर असुली गर्न खोजेको भन्ने आरोप उनीमाथि लागेको थियो। यहीबीच प्रसाईंका छोरा निराजनले सर्वोच्च अदालतमा बन्दीप्रत्यक्षीकरणको रिट दायर गराए। गैरकानुनी रूपमा आफ्ना बुबालाई प्रहरीले थुनामा राखेको भन्दै निराजनले रिट दायर गरेका थिए। बन्दीप्रत्‍यक्षीकरणको मुद्दामा बुधबार न्यायाधीश सुनिलकुमार पोखरेलको एकल इजलासले प्रसाईंलाई उपस्‍थित गराउन आदेश दिएको थियो। उनलाई शुक्रबार अदालतमा उपस्थित गराइयो। सिआइबीले प्रसाईंविरूद्ध किटानी जाहेरी परेकाले अनुसन्धानका लागि पक्राउ गर्नुपरेको भन्ने लिखित जबाफ पेस गर्‍यो। यसबारे सर्वोच्चले साइबर अपराध कसुरको अनुसन्धान गर्न भनेर पक्राउ गरिसकेपछि अन्य उजुरी पनि एकैसाथ राखेर अनुसन्धान गर्नुपर्ने जिकिर गरेको छ। 'विद्युतीय (इलेक्ट्रोनिक) कारोबार ऐन, २०६३ अन्तर्गतको कसुरमा अनुसन्धानका लागि पक्राउ गरी म्याद थप समेत गरी गराई हिरासतमा राखेको देखिएकोमा आफ्नै हिरासतमा रहेका यी निवेदक (प्रसाईं)  विरूद्ध उक्त विद्युतीय कसुर मुद्दामा पक्राउ पर्नुअघि परेका सबै उजुरीमा एकैसाथ अनुसन्धान तहकिकात गर्नु पर्नेमा सो नगरी एउटा मुद्दामा मात्र अनुसन्धान गरी माथि उल्लिखित (आपराधिक लाभ कसुर) उजुरीका सम्बन्धमा मंसिर १४ गतेबाट मात्र अनुसन्धानका लागि पक्राउ अनुमति लिई…,' आदेशमा भनिएको छ। मंसिर १४ गतेदेखि अनुसन्धानका लागि पक्राउ अनुमति लिएर साइबर अपराध कसुरको अभियोग लगेको र धरौटीमा रिहा गरेपछि अर्को कसुर आपराधिक लाभमा पक्राउ गर्ने काम उचित नभएको अदालतले उल्लेख गरेको छ। 'धरौटीमा रिहा गरिसकेपछि अघिबाट उजुरी परेको अर्को कसुरको अनुसन्धान गर्ने भनी पुनः पक्राउ गर्ने कार्यलाई कानुनको उचित प्रक्रियाको पालना भएको भनी मान्न मिलेन,' इजलासले भनेको छ, 'निवेदकलाई थुनामै राख्ने प्रवृत्त भावना लिएर पक्राउ गरी म्याद थप समेत गरेको देखिन आयो।' यसरी थुनामै राख्ने प्रवृत्त भावना देखिएको भन्दै स्वतन्त्रताको हकमा समेत असर पुर्‍याएको सर्वोच्चले उल्लेख गरेको छ। 'प्रवृत्त भावनाले राखेको थुनालाई कानुन बमोजिमको थुना भनी मान्न नमिल्ने भई यसबाट प्रसाईको संविधानप्रदत्त वैयक्तिक स्वतन्त्रताको हकमा गम्भीर आघात पुगेको देखिन आएकाले अविलम्ब थुनामुक्त गर्नू,' आदेशमा भनिएको छ। यस्तै प्रसाईंमाथि थप अनुसन्धान गर्नुपरेमा उनलाई धरौटी वा जमानत वा तारेखमा राखेर अनुसन्धान गर्न पनि अदालतले परमादेश जारी गरेको हो। सर्वोच्चले शुक्रबार संक्षिप्त आदेश तयार पारेको हो। पूर्णपाठ तयार गर्न समय लाग्ने उल्लेख गरेको छ। "
    },
    {
        "title": "कार्यालय समयमा अस्पतालमा नहुने चिकित्सकलाई स्वास्थ्य मन्त्रालयले कारबाही गर्ने",
        "link": "https://www.setopati.com/politics/346481",
        "content": "स्वास्थ्य तथा जनसंख्या मन्त्रालयले चिकित्सकहरू कार्यालय समयमा नभएको पाइए कारबाही गर्ने तयारी गरेको छ।  मन्त्रालयले स्थापना गरेको गुनासो सुनुवाइ एकाइ हेल्लो स्वास्थ्य १११५ मा कार्यालय समयमा चिकित्सक उपलब्ध नभएको गुनासो आएको भन्दै अटेर गरेको पाइए कारबाही गर्न स्वास्थ्य तथा जनसंख्या मन्त्री प्रदीप पौडेलले मातहतका अधिकारीहरूलाई भनेका छन्। यसअघि नै व्यवस्था गर्न भनिएको विद्युतीय हाजिरी अनिवार्य गर्ने व्यवस्था मिलाउनका लागि समेत अधिकारीहरूलाई मन्त्री पौडेलले निर्देशन दिएका थिए।  पछिल्लो समय मन्त्री पौडेलले नियमित रूपमा हेल्लो स्वास्थ्यमा आएका गुनासाहरू सुन्दै सुधारका लागि अधिकारीहरूको ध्यानाकर्षण गराउँदै आएका छन्।  मन्त्रालयमातहतका सबै अस्पतालहरूमा पत्राचार गर्दै कार्यालय समयमा सेवा प्रवाह गरेको सुनिश्चितता गर्न निर्देशन दिएको छ भने गुणस्तर मापन तथा नियन्त्रण महाशाखाले मातहतका सबै कार्यालयमा चिकित्सक एवं स्वास्थ्यकर्मीहरू कार्यालय समयमा कार्यकक्षमा रहि सेवा प्रवाहको व्यवस्था मिलाउन निर्देशन दिएको छ। 'कार्यालय समयमा बाहिर जानु परे लगबुक राखेर मात्र जाने व्यवस्था मिलाउनुपर्ने छ,' पत्रमा भनिएको छ, 'कार्यालयमा आउँदा र जाँदा अनिवार्य रूपमा विद्युतीय हाजिरी गर्ने व्यवस्था मिलाउनु पर्नेछ।'  मन्त्रालयका प्रवक्ता डा. प्रकाश बुढाथोकीले कार्यालय समयमा चिकित्सक तथा स्वास्थ्यकर्मी नभएको बारम्बारको गुनासोपछि पत्राचार गरिएको भन्दै अनुगमन पनि गर्ने बताए। 'कार्यालय समयमा सेवामा उपस्थित हुनुपर्ने सबैको कर्तव्य हो,' उनले भने, 'यसलाई कडाइका साथ लागु गर्न स्मरण गराएका छौं। अनुगमनमा कोही दोषी भेटिए कारबाही हुनेछ।  "
    },
    {
        "title": "महान्यायाधिवक्ताले राष्ट्रहित विरूद्धको मुद्दा हेर्न नपाउने व्यवस्था गर्न विज्ञहरूको सुझाव",
        "link": "https://www.setopati.com/politics/346472",
        "content": "राष्ट्रहित विरूद्धको मुद्दा महान्यायाधिवक्ताको कार्यालय र महान्याधिवक्ता भइसकेका व्यक्तिले हेर्न नपाउने व्यवस्था गर्नुपर्ने विज्ञहरूले सुझाव दिएका छन्। शुक्रबार राष्ट्रिय सभा अन्तर्गतको विधायन व्यवस्थापन समितिमा नेपाल कानून व्यवसायी परिषद् (दोस्रो संशोधन) विधेयकको छलफलमा सहभागी विज्ञहरूले यस्तो सुझाव दिउका हुन्। बैठकमा बोल्दै वरिष्ठ अधिवक्ता रामनारायण बिडारीले राष्ट्रहित विरूद्धको मुद्दा महान्यायाधिवक्ता भइसकेका व्यक्तिले जिन्दगीभर हेर्न नपाउने व्यवस्था गर्नुपर्ने बताए। उनले महान्यायाधिवक्ताको कार्यालय फौजदारी न्यायका विज्ञ र सिद्धान्तहरूले पोख्त भएको अड्डा भएको हुनाले यसलाई राजनीतिक प्रभाव र दबाबमा राख्न नहुने बताए। उनले महान्यायाधिवक्ता लामो समयको मेहनतले प्राप्त गरेको अनुभवलाई दुरूपयोग गरेर अपराधी छुटाउन बहस गर्नु गलत हुने उनले बताए। उनले भने, ‘राष्ट्रहित विरूद्धको मुद्दा आयो भने महान्यायाधिवक्ता भइसक्या मान्छेले हेर्नु हुँदैन। कहिले भनेर प्रश्न उठ्छ भन्ने जिन्दगीभर हेर्नु हुँदैन। राष्ट्रकै विरूद्धमा लागेको मुद्दा महान्यायाधिवक्ता हेर्नै मिल्दैन, यस पदलाई साथीभाइ भनेर सामान्य सोच्नुभएको होला। यो गजब ठूलो पद हो। नेपालमा फौजदारी न्यायको विशेषज्ञहरू भएको र सिद्धान्तहरूले पोख्त भएको अड्डा हो महान्यायाधिवक्ताको कार्यालय। त्यस्तो अड्डामा बसेको मान्छे सरकारको पक्षमा जान सक्दैन। लामो समय लगाएर प्राप्त गरेको अनुभव पनि केके गर्दा अपराधी छुटाउन सकिन्छ भनेर महान्यायाधिवक्ताले बहस गर्नु महागलत हुन्छ। त्यही भएर राष्ट्रहितविरूद्धको मुद्दा हेर्न रोक्नुपर्छ। अरू मुद्दाहरू हेर्दा हुन्छ।’ बैठकमा बोल्दै महान्यायाधिवक्ता रमेश बडालले महान्यायाधिवक्ताको कार्यालयले राष्ट्रहित विरूद्धको मुद्दा हेर्न नहुने गरी व्यवस्था गर्न जरूरी रहेको बताए। उनले राष्ट्रहितविरूद्धको मुद्दा बाहेकका मुद्दाहरू हेर्ने व्यवस्था गर्नुपर्ने बताए। उनले नेपाल कानून व्यवसायी परिषद्मा कानून व्यवसायीहरूको बहुमत हुने कुरामा कुनै विवाद नरहेको बताए। उनले १५ सदस्यीय परिषद् समिति ११ जना कानून व्यवसायी हुने भएका कारण सरकारले डोमिनेट गर्न नसक्ने बताए। उनले भने, ‘नेपाल कानून व्यवसायी परिषद्मा कानून व्यवसायीहरूको बहुमत छ भन्ने कुरामा विवाद छैन। बार काउन्सिलमा सात जना सात प्रदेशबाट निर्वाचित भएर आउनुहुन्छ। कम्तीमा चार जना महिलाको प्रस्ताव यसमा आएकै छ। त्यसो हुँदा १५ जनाको कमिटीमा ११ जना कानून व्यवसायी नै हुन्छन्। यस परिषद्मा सरकारको बहुमत भइहाल्छ भन्ने स्थिति चाहिँ छैन। कानून व्यवसायीहरूलाई डोमिनेट गरेर काम गर्ने स्थिति परिषद्मा छैन। अर्को, महान्यायाधिवक्ताको कार्यालयले राष्ट्रियहित विरूद्धको मुद्दा हेर्न मिल्दैन भन्ने कुरा एकदम जायज हो। हेर्न पाउँदैन। राष्ट्रहितविरूद्धको मुद्दा नहेर्ने र अन्य मुद्दाहरू हेर्ने व्यवस्था गर्‍यो भने केही फरक पर्दैन।’ बैठकमा बोल्दै नेपाल नेपाल बार एसोसिएसनका अध्यक्ष गोपालकृष्ण घिमिरेले न्यायाधीशहरूलाई तालिमको व्यवस्था गर्न न्यायाधीश तालिम केन्द्र सरकारले सञ्चालन गर्नुपर्ने बताए। उनले विगत २० वर्षदेखि बारले नै न्यायाधीशहरूलाई तालिम प्रदान गर्दै आइरहेको बताए। उनले भने, ‘नेपाल बार नेपाल बार एसोसिएसनले विगत २० वर्षदेखि न्यायाधीशहरूलाई तालिमको व्यवस्था गर्दै आएको छ। अब यसका लागि न्यायाधीश तालिम केन्द्र सरकारले सञ्चालन गर्नुपर्ने देखिएको छ। यसका लागि न्यायपरिषद् र बार मिलेर अगाडि बढ्ने विषयमा कानून मन्त्रालयमा बसेर लामो वार्ता पनि गर्‍यौं। छलफलका क्रममा नेपाल बार एसोसिएसनको अध्यक्ष यसको अध्यक्ष हुने र धेरैभन्दा धेरै लोयरहरुेको बहुमत हुनेगरी सञ्चालन गर्नुपर्ने आवश्यकता छ।’ समिति बैठकमा आज नेपाल कानून व्यवसायी परिषद् (दोस्रो संशोधन) विधेयक, २०८१ मा विज्ञसँग सुझाव संकलन गरिएको छ । —न्युज एजेन्सी नेपाल "
    },
    {
        "title": "घरजग्गा कारोबारमा देखिएको शिथिलता हटाउँछौं: उपप्रधानमन्त्री सिंह",
        "link": "https://www.setopati.com/politics/346473",
        "content": "उपप्रधान मन्त्रीसमेत रहेका सहरी विकास मन्त्री प्रकाशमान सिंहले घरजग्गा कारोबारमा देखिएको शिथिलतालाई हटाउन सरकार प्रतिबद्ध रहेको बताएका छन्। जग्गा आवास विकासमा देखिएका समस्या समाधानका लागि सुझाव दिन गठित कार्यदलको प्रतिवेदन शुक्रबार बुझ्दै उनले घरजग्गा कारोबारलाई थप व्यवस्थित बनाउने बताए। प्रतिवेदनमा उठेका विषयलाई क्रमिक रूपमा कार्यान्वयन गर्दै लैजाने पनि उनको भनाइ छ। ‘जग्गा तथा आवास विकाससँग सम्बन्धित ऐतिहासिक दस्तावेजका रूपमा यो प्रतिवेदन पछिसम्म रहनेछ। जग्गा र आवाससम्बन्धी अनुसन्धान गर्नेहरूले पनि यो प्रतिवेदनलाई आधार बनाउनेछन् भन्ने विश्वास छ,’ उनले भने, ‘तपाईंहरूले दिनुभएको प्रतिवेदनलाई केलाएर मन्त्रालयले ऐननियम बनाउने क्रममा पनि यसले आधार दिनेछ। प्रतिवेदनमा भएका सुझाव कार्यान्वयनका लागि मन्त्रालयले काम गर्नेछ।’ घर जग्गा तथा आवास क्षेत्रले नेपालको अर्थतन्त्रमा योगदान पुर्‍याएको भन्दै मन्त्री सिंहले मन्त्रालयको तर्फबाट यसमा नीति बनाउँदा थप ध्यान दिने पनि बताए। सरकार, निजी क्षेत्रको अन्तरक्रिया तथा व्यक्तिगत रूपमा कार्यदलले बुझाएको प्रतिवेदनले नेपालको घर जग्गा र आवासको कारोबारलाई उकास्न मद्दत पुग्ने उनको भनाइ छ। उनले मध्यम र निम्न वर्गका परिवारलाई पनि ‘हाउजिङ’ आवासमा समेट्न मन्त्रालयले आवश्यक पहल गर्ने बताए। सहरी विकास मन्त्रालयका भवन,आवास तथा योजना महाशाखाका प्रमुख दिलीप भण्डारीको संयोजकत्वमा गठन भएको कार्यदलले जग्गा,आवास विकाससँग सम्बन्धित व्यवस्था अध्ययन गरी पुनरावलोकन गर्नुपर्ने विषय पहिल्याएर सुधार सहितको प्रतिवेदन बुझाएका हुन्। "
    },
    {
        "title": "जिबी राईसहित १९ जनाविरूद्ध थप अभियोग दर्ता, १० वर्षसम्म कैद र डेढ अर्ब असुल्न माग",
        "link": "https://www.setopati.com/politics/346470",
        "content": "सूर्यदर्शन बचत तथा ऋण सहकारी संस्थामा सर्वसाधारणले बचत राखेको रकम हिनामिना आरोपमा सहकारी संचालकहरूविरूद्ध थप मुद्दा दायर भएको छ।  जिल्ला सरकारी वकिलको कार्यालयले शुक्रबार जिल्ला अदालतमा सहकारी ठगीका १९ जना अभियुक्तविरूद्ध थप मुद्दा दायर गरेको हो। सहकारीका पूर्वअध्यक्ष गितेन्द्रबाबु (जिबी राई, उनका दाजु भूपेन्द्र राई, वर्तमान अध्यक्ष थानबहादुर बुढा, सञ्चालक समितिका उपाध्यक्ष कैलाशकुमार दर्लामी, सचिव धीरजकुमार दास, कोषाध्यक्ष कुमार रम्तेल, सदस्यहरू हेमन्त अधिकारी, कविता तामाङ र प्रमोद भट्टराईविरूद्ध मुद्दा दर्ता गरिएको छ। पूर्वसचिव अनुज नकर्मी र सुरज श्रेष्ठ, सञ्चालक सदस्यहरू शिवबहादुर गुरुङ, भविश्वर अर्याल र आइस्मा गुरुङ, लेखा समितिका संयोजक सागर केसी, सदस्य दिनेश रोका र ललिता तामाङ, लेखा अधिकृत सृष्टि मानन्धर, कर्जा अधिकृत बुद्धि गुरूङविरूद्ध मुद्दा दर्ता भएको हो। यसअघि सरकारी वकिलको कार्यालयले उनीहरूलाई सहकारी ठगीको अभियोग मात्र लगाएर मुद्दा दायर गरेको थियो। शुक्रबार लगाइएको थप अभियोगमा संगठित अपराध र सम्पत्ति शुद्धीकरण निवारण ऐन अनुसार बिगो र सजाय माग गरिएको जिल्ला न्यायाधिवक्ता कमला काफ्लेले बताइन्। ‘हामीले सहकारी ठगीको मुद्दामा थप अनुसन्धान गर्‍यौं। अनुसन्धान गर्दा फेला परेका प्रमाण र पुष्टि भएका कसुर अनुसार थप मुद्दा दायर गरेका छौं,’ उनले भनिन्। सहकारी ठगी गरेर र अवैध तरिकाले विभिन्न कम्पनीमा सहकारीको बचत रकमान्तर गरेर खर्च गरेकाले उनीहरूविरुद्ध सम्पत्ति शुद्धीकरण र संगठित अपराध ऐन आकर्षित भएको सरकारी वकिलको कार्यालयले जनाएको छ।  सहकारी ठगी अपराध गरेर कमाएको र उक्त अपराध गर्न संगठित रूपमा लागेकाले सम्पत्ति शुद्धीकरण र संगठित अपराध ऐन अनुसार थप मुद्दा लानुपरेको सरकारी वकिलको कार्यालयले जनाएको छ।  शुक्रबार दर्ता भएको ऐन अनुसार उक्त कसुरमा जोडिएका सबै जनाबाट एकमुष्ट १ अर्ब ५१ करोड ४० लाख १९ हजार १९४ रुपैया बिगो दाबी गरिएको जिल्ला न्यायाधिवक्ता काफ्लेले बताइन्। उनीहरूलाई ८ देखि १० वर्ष कैद सजाय माग दाबी गरेको पनि उनले बताइन्।  ‘बिगो अनुसार सजाय माग दाबी गरेका छौं, कानुनको दफा प्रयोग गरेर अधिकतम सजाय माग गरेको छौं,’ उनले भनिन् । यसअघि उनीहरूलाई सहकारी ऐन अनुसार कारबाही गर्न २०८० असोज १९ गते मुद्दा दर्ता भइसकेको छ। अहिले उक्त मुद्दा जिल्ला अदालतमा विचाराधीन छ। त्यतिबेला उनीहरूविरूद्ध १ अर्ब ११ करोड ३४ लाख ४३ हजार ४५ रुपैयाँ हिनामिना गरेको भन्दै बिगो बराबरको जरिवाना र ८ देखि १० वर्ष कैद सजाय माग गरिएको थियो। सोही सहकारीको रकम गोर्खा मिडिया नेटवर्क प्रालिमा लगेर हिनामिना गरेको आरोपमा राष्ट्रिय स्वतन्त्र पार्टीका सभापति रवि लामिछाने, पूर्वडिआइजी छविलाल जोशी, जिबी राइका साझेदार रामप्रसाद खनाल, लिला पछाई र कृष्ण गुरूङविरूद्ध सहकारी ठगी, संगठित अपराध र सम्पत्ति शुद्धीकरण ऐन अनुसार अभियोग पत्र आइतबार अदालतमा पेस गर्ने जिल्ला सरकारी वकिलको कार्यालयको तयारी छ। "
    },
    {
        "title": "क्रियाशील सदस्यता विवादमा १५ वर्षदेखि अल्झेको कांग्रेस",
        "link": "https://www.setopati.com/politics/346449",
        "content": "नेपाली कांग्रेसमा महाधिवेशनको प्रस्थानविन्दु हो- क्रियाशील सदस्यता। वडादेखि केन्द्रीय कार्यसमितिमा आउन चाहने व्यक्ति क्रियाशील सदस्य रहेकै हुनुपर्छ, नत्र अधिवेशनमा उम्मेदवार बन्न र तहगत समितिमा बसेर काम गर्न पाउँदैनन्। साधारण सदस्यता लिएको एक वर्षपछि प्राय: कांग्रेसले क्रियाशील सदस्यता दिने गर्छ। तर कांग्रेसभित्र गुट नमिलेका खण्डमा क्रियाशील सदस्य नै बन्न नदिने प्रवृत्ति पनि छ। पछिल्ला महाधिवेशनमा क्रियाशील सदस्यतासम्बन्धी विवाद मिलाउन केन्द्रीय कार्यसमितिले बेग्लै समिति नै बनायो तैपनि विभिन्न जिल्लामा देखिएका विवाद समाधान भइसकेका छैनन्। कांग्रेसमा क्रियाशील सदस्यता वितरणबारे जहिल्यै पनि विवाद हुन्छ, यो कांग्रेसभित्र दीर्घ रोगजस्तै छ। २०६७ असोज १ गतेदेखि ५ गतेसम्म कांग्रेसले १२ औं महाधिवेशन गर्‍यो। त्यसबेला क्रियाशील सदस्यता विवाद निस्कियो, जुन अहिलेसम्म समाधान हुन सकेको छैन। महाधिवेशनमा पुरानै क्रियाशील सदस्यबाट सुशील कोइरालाको नेतृत्वमा नयाँ कार्यसमिति चयन भने भएको थियो। २०७२ फागुन २० देखि २३ गतेसम्म कांग्रेसले १३ औं महाधिवेशन गर्‍यो। १२ औं महाधिवेशनकै बेलादेखि थाती रहेको क्रियाशील विवाद १३ औं महाधिवेशनमा झन् बल्झियो। महाधिवेशनबाट शेरबहादुर देउवाको नेतृत्वमा केन्द्रीय कार्यसमिति त बन्यो तर क्रियाशीलको विवाद हल भएन। १४ औं महाधिवेशन भयो- २०७८ मंसिरमा। महाधिवेशनमा ८ लाख ८२ हजार ८ सय १६ जना क्रियाशील सदस्य कायम गरिएको थियो। प्रारम्भिक रूपमा त्यसबेला करिब ९ लाख क्रियाशील सदस्य भए पनि विवादका कारण संख्या कम गरिएको थियो। महाधिवेशनबाट सभापतिमा पुन: दोहोरिएका थिए, शेरबहादुर देउवा। लगातार दुई कार्यकाल सभापति भएका देउवाले पनि क्रियाशील सदस्यतासम्बन्धी विवाद सुल्झाउन सकेका छैनन्। १२ औं महाधिवेशनमा देखा परेका विवाद १३ औंमा मिलाउने भनियो तर समाधान गरिएन। त्यसैगरी १३ औं महाधिवेशनमा देखा परेका क्रियाशीलसम्बन्धी विवाद पनि १४ औं महाधिवेशनका बेला मिलाउने भनियो तर मिलाइएन। १४ औं महाधिवेशनका विवाद पनि १५ औं महाधिवेशनसम्म मिलाउने भनिएको छ तैपनि काम अघि बढ्न सकेको छैन। ‘१२ औं महाधिवेशनदेखिकै क्रियाशील सदस्यता विवाद छ, थपिएकै छैन,’ कांग्रेसका एक नेताले भने, ‘१२ औंमा विवाद देखियो त्यसबेला के भनियो भने १३ औंमा विवाद हल गर्दै नयाँ थप्दै जाऔं भनियो। १३ औं को विवाद १४ औं महाधिवेशनमा थुप्रियो। १४ औंको विवाद अब १५ औंमा मिलाउने भनिएको छ। भनेपछि १५ वर्षदेखि नयाँ मानिस कांग्रेसको क्रियाशील हुन पाएको छैन।’ १२ औं महाधिवेशनदेखि १४ औं महाधिवेशनसम्म कुन-कुन जिल्ला र कुन-कुन क्षेत्रमा क्रियाशील सदस्यता विवाद थिए भन्ने सदस्यता व्यवस्थापन समितिका सचिवालयका कर्मचारीले तथ्याङ्क निकाल्दैछन्।  यस्ता विवादलाई हल गर्दै क्रियाशील वितरणलाई सहज र व्यवस्थित बनाउने काम भइरहेको पनि ती नेताले बताए। कांग्रेस विधानअनुसार हरेक चार वर्षमा महाधिवेशन हुनुपर्छ। २०७८ मंसिरमा १४ औं महाधिवेशन भएकोले अब २०८२ मंसिरभित्रै १५ औं महाधिवेशन हुनुपर्छ। तर अहिलेसम्म क्रियाशील नवीकरण र नयाँ क्रियाशील सदस्यता वितरणका कामले तीव्रता पाउन सकेको छैन। १६५ प्रतिनिधि सभा निर्वाचन क्षेत्रमध्ये महामन्त्री गगन थापा निर्वाचित क्षेत्र, काठमाडौं ४ मा मात्रै क्रियाशील नवीकरण काम सकिएको छ। जिल्लाहरूमा क्रियाशील नवीकरण र नयाँ वितरणका फारम पठाए पनि 'होल्ड' गरिएको गुनासा आएको छ। त्यसैले महामन्त्री थापा संयोजक र केन्द्रीय सदस्यहरू सीता गुरूङ, योगेन्द्र चौधरी र प्रकाश रसाइली (स्नेही) सदस्य रहेको क्रियाशील सदस्यता व्यवस्थापन समितिको बिहीबारको बैठकले क्रियाशील सदस्यताको कामलाई तीव्रता दिने निर्णय गरेको छ। १२ औं महाधिवेशनदेखि १४ औं महाधिवेशनसम्म देखिएका क्रियाशील विवाद मिलाउन समितिले सदस्यहरूलाई प्रदेश-प्रदेश तोकेर जिम्मेवारी पनि दिएको छ। मधेस र लुम्बिनी प्रदेशमा प्रकाश रसाइली (स्नेही), बागमती र गण्डकी सीता गुरूङ र कोशी, कर्णाली र सुदूरपश्चिम योगेन्द्र चौधरी पुगेर क्रियाशील सदस्यतामा देखिएका विवाद समाधान गर्न सहजीकरण गर्नेछन्। साथै उनीहरूले केन्द्रीय कार्यालयले पठाएको क्रियाशील सदस्यता फारम सम्बन्धित तल्ला समितिलाई दिइयो वा 'होल्ड' गरेर राखिएको छ भन्ने खोजी गर्नेछन्। ‘केन्द्रले पठाएको क्रियाशील सदस्यता फारम जिल्ला सभापतिले क्षेत्रीय सभापतिलाई नदिने, क्षेत्रले प्रदेश क्षेत्रीय कार्यसमिति र क्षेत्रले पालिका तथा वडालाई नदिएर होल्ड गरिएका गुनासा आएका छन्,’ सदस्यता व्यवस्थापन समितिका सदस्य प्रकाश रसाइली (स्नेही) ले सेतोपाटीसँग भने, ‘पुराना क्रियाशील सदस्यको नवीकरण आठ महिनाभित्र गरी अद्यावधिक गर्ने र नयाँ क्रियाशील सदस्यता पनि वितरण गर्ने हो।’ समितिको अर्को बैठक पुस १८ गते बस्नेछ। यो बैठकमा कहाँ-कहाँ क्रियाशील सदस्यता मातहत समितिलाई नदिएर 'होल्ड' गरिएको छ भन्नेबारे पत्ता लगाएर केन्द्रले हस्तक्षेप गर्ने निर्णय हुने सम्भावना छ। ‘कुनै पनि ठाउँमा क्रियाशील सदस्यता फारम होल्ड गरेको, क्रियाशील सदस्यता कार्ड सम्बन्धित व्यक्तिलाई नदिएर घरमै राखेको, गुट नमिलेका कारण क्रियाशील नै नबाँडेका जस्ता गुनासा छन्, यसबारे अध्ययन गरेर अर्को बैठकमा त्यहीअनुसार फुकुवाको निर्णय गर्ने भन्ने छ,’ उनले भने, ‘महाधिवेशन गरौं भन्ने अनि क्रियाशील नै नबाँडेपछि त महाधिवेशन गर्न सकिन्न, क्रियाशील नै हाम्रो महाधिवेशनको प्रारम्भिक अवस्था हो।’ संस्थापन र संस्थापनइतर गुट नमिलेका कारण, क्षेत्रीय सभापति र वडा सभापतिका वडा एकै भएका कारण पनि क्रियाशील फारम नदिएका विषय आएको पनि उनले बताए। केन्द्रीय कार्यालयले १४ औं महाधिवेशनमा क्रियाशील रहेको संख्याअनुसार नै जिल्ला-जिल्लामा नवीकरण फारम पठाएको छ भने नयाँ वितरण गर्न साविक सदस्यमा ५० प्रतिशत थप हुने गरी फारम पठाइएको छ।  महाधिवेशनको मिति केन्द्रीय कार्यसमितिले घोषणा गर्नुअघि नै क्रियाशील सदस्यता नवीकरण, नयाँ वितरण र थाती विवाद हल गर्ने गरी काम अघि बढाइएको रसाइलीले बताए। ‘महाधिवेशन मिति घोषणा गरेपछि रातारात क्रियाशील बाँड्दा झन् विवाद हुन्छ त्यसैले अहिले नै तीव्रता दिन खोजिएको हो,’ उनले भने। कांग्रेसले यसपालिदेखि क्रियाशील सदस्यता वर्षेनी नवीकरणको सुरूवात गरेको छ। कांग्रेसले क्रियाशील सदस्यता वितरण खुकुलो बनाउने नीति पनि लिएको छ। कसैलाई कांग्रेस हुनैबाट बञ्चित गराउने गरी क्रियाशील सदस्यतामा कडाइ गर्न नहुने पार्टीले नीति लिएको छ। "
    },
    {
        "title": "सिंहदरबारमा मन्त्रिपरिषद् बैठक जारी",
        "link": "https://www.setopati.com/politics/346445",
        "content": "मन्त्रिपरिषद्को बैठक केही बेरदेखि बसिरहेको छ। सिंहदरबारस्थित प्रधानमन्त्री तथा मन्त्रिपरिषद्को कार्यालयमा मन्त्रिपरिषद् बैठक बसिरहेको हो। जारी बैठकमा मन्त्रालयका नियमित कार्यसूचीमाथि छलफल र निर्णय हुने एक मन्त्रीले जानकारी दिए। मन्त्रिपरिषद्को नियमित बैठक सोमबार र बिहीबार बस्नेगर्छ । हिजो बस्ने भनिएको बैठक प्रधानमन्त्री केपी शर्मा ओली अस्वस्थ भएपछि स्थगित भएको थियो। त्यसपछि आज नियमित बैठक बसिरहेको हो।   "
    },
    {
        "title": "रवि र छवि विरूद्धको मुद्दा आइतबार, जिबीविरूद्ध थप मुद्दा आज दर्ता गरिँदै",
        "link": "https://www.setopati.com/politics/346437",
        "content": "कास्कीका जिल्ला न्यायाधिवक्ता कमला काफ्लेले सूर्यदर्शन सहकारी ठगीका अभियुक्तविरूद्ध थप अभियोग शुक्रबार जिल्ला अदालतमा दर्ता गर्ने बताएकी छन्। पूरक अभियोग भने आइतबार मात्र दर्ता हुने उनले बताइन्।  ‘थप अभियोग आजै नै जिल्ला अदालतमा दर्ता गर्छौं, बाँकी पूरक अभियोग आइतबार लैजान्छौं,’ उनले भनिन्।  जिल्ला न्यायाधिवक्ता काफ्लेले कुन कुन मुद्दा आज लैजाने र कुन आइतबार लैजाने खुलाउन चाहिनन्।  सरकारी वकिलको कार्यालयले यसअघि नै सूर्यदर्शन सहकारी ठगीको अभियोगमा १९ जनाविरूद्ध जिल्ला अदालतमा मुद्दा दायर गरेको थियो।  सहकारीका पूर्वअध्यक्ष गितेन्द्रबाबु (जिबी राई, उनका दाजु भूपेन्द्र राई, वर्तमान अध्यक्ष थानबहादुर बुढा, सञ्चालक समितिका उपाध्यक्ष कैलाशकुमार दर्लामी, सचिव धीरजकुमार दास, कोषाध्यक्ष कुमार रम्तेल, सदस्यहरू हेमन्त अधिकारी, कविता तामाङ र प्रमोद भट्टराईविरूद्ध मुद्दा दर्ता गरिएको छ। पूर्वसचिव अनुज नकर्मी र सुरज श्रेष्ठ, सञ्चालक सदस्यहरू शिवबहादुर गुरूङ, भविश्वर अर्याल र आइस्मा गुरूङ, लेखा समितिका संयोजक सागर केसी, सदस्य दिनेश रोका र ललिता तामाङ, लेखा अधिकृत सृष्टि मानन्धर, कर्जा अधिकृत बुद्धि गुरूङविरूद्ध सहकारी ठगी मुद्दा अदालतमा विचाराधीन छ।  उनीहरूलाई संगठित अपराध र सम्पत्ति शुद्धीकरण निवारण ऐनअनुसार शुक्रबार थप अभियोग पेस गर्ने तयारी सरकारी वकिलको छ। यसअघि उनीहरूविरूद्ध सहकारी ठगीको अभियोग मात्र लगाइएको थियो। सूर्यदर्शन सहकारीबाट गोर्खा मिडिया नेटवर्कमा गैरकानुनी रूपमा रकम लगेर हिनामिना गरेको आरोप लागेका रवि लामिछानेसहित ५ जना विरूद्धको पूरक अभियोग भने आइतबार मात्र जिल्ला अदालतमा दर्ता हुने सरकारी वकिलको कार्यालयले जनाएको छ। राष्ट्रिय स्वतन्त्र पार्टीका सभापति लामिछाने, पूर्वडिआइजी छविलाल जोशी, रामप्रसाद खनाल, लिला पछाई र कृष्ण गुरूङविरूद्ध आइतबार जिल्ला अदालतमा मुद्दा दायर गर्ने तयारी गरेको हो। उनीहरूविरूद्ध पनि सहकारी ठगी, संगठित अपराध र सम्पत्ति शुद्धीकरण ऐन अनुसार अभियोग लैजाने सरकारी वकिलको तयारी छ।  जिल्ला सरकारी वकिलको कार्यालयका सहायक जिल्ला न्यायाधिवक्ता शान्तिदेवी शर्माले कानुन अनुसार हदम्यादभित्रै अदालतमा मुद्दा दर्ता हुने बताइन्।  ‘कानुन बमोजिम हदम्यादभित्रै मुद्दा दर्ता हुन्छ,’ उनले सेतोपाटीलाई भनिन्, ‘थप अभियोग आज नै अदालतमा पेस गर्छौं, बाँकी भोलि शनिबार भएकाले आइतबार मुद्दा दर्ता हुन्छ।’ उनले पनि यसअघि सहकारी ठगीमा मुद्दा दायर भएका अभियुक्तलाई थप अभियोग पत्र आज अदलतमा दर्ता हुने बताइन्।  ‘यसअघि मुद्दा दर्ता भइसकेका व्यक्तिहरूका विरूद्ध थप अभियोग आज लैजान्छौं, पूरक अभियोग आइतबार पेस हुन्छ,’ उनले भनिन्, ‘क–कसलाई कुन–कुन कानुन र दफा लगाउने भन्नेबारे छलफल तयारी भइरहेको छ।’ आइतबार पूरक अभियोग लैजाने तयारी भइरहेको लामिछानेसहित ५ जनालाई हिरासतमा राखेर अनुसन्धान गर्ने हदम्याद शुक्रबार राति १२ बजे सकिँदैछ।  कानुनअनुसार सहकारी ठगीमा २५ दिन, संगठित अपराधमा ६० दिन र सम्पत्ति शुद्धीकरण निवारण ऐन अनुसार ९० दिनसम्म अभियुक्तलाई हिरासतमा राखेर अनुसन्धान गर्न सक्छ।  सहकारी पीडितले गत वर्ष माघ २२ गते दिएको किटानी जाहेरीका आधारमा लामिछानेलाई कात्तिक २ गते काठमाडौंमा पक्राउ गरी पोखरा ल्याइएको थियो। पूर्वडिआइजी छविलाल जोशीलाई भने असोज ६ गते पक्राउ गरिएको थियो। एउटै मुद्दा भएकाले जोशी पक्राउ परेको दिनदेखि हदम्याद गणना गरिएको छ। उनीहरूविरूद्ध एउटै मुद्दा दर्ता हुने सरकारी वकिलको कार्यालयले जनाएको छ।  पूरक अभियोग लैजाने तयारी गरिएको लामिछानेसहित ५ जनालाई हिरासतमा राख्ने हदम्याद आज सकिए पनि आइतबार मुद्दा दर्ता गर्ने तयारी गरिएको हो। हदम्यादको भोलिपल्ट बिदाका दिन परे त्यसपछि अदालत खुल्ने पहिलो दिन मुद्दा दर्ता गर्नुपर्ने अभ्यास रहेको सरकारी वकिलको कार्यालयले जनाएको छ। ‘आजसम्म हदम्याद नै छ, भोलि शनिबार बिदा भयो,’ सूचना अधिकारी समेत रहेकी सहायक जिल्ला न्यायाधिवक्ता शर्माले भनिन्, ‘आइतबार कानुनअनुसार नै मुद्दा दर्ता हुन्छ।’ सूर्यदर्शन सहकारी पीडितले गत माघ २२ गते लामिछानेसहित विभिन्न कम्पनीका संचालक र कम्पनीका प्रबन्ध निर्देशकविरूद्ध जाहेरी दिएका थिए। सोही जाहेरीका आधारमा सूर्यदर्शन सहकारी ठगी मुद्दामा लामिछानेलाई पक्राउ गरी पूरक अभियोग अदालतमा पेस गर्न लागिएको हो।  प्रहरीले जिल्ला सरकारी वकिलको कार्यालयलाई सोमबार बुझाएको प्रतिवेदनमा ५१ जनालाई प्रतिवादी बनाउन सिफारिस गरेको छ। थप १४ जनाको ठेगाना नखुलेकाले ठेगाना खुलेपछि अनुसन्धान गर्ने र प्रतिवादी बनाउने राय दिएको कास्की प्रहरीका सूचना अधिकारी डिएसपी वसन्त शर्माले बताए। उनका अनुसार सूर्यदर्शन सहकारी ठगीमा अहिले ९ जना पुर्पक्षका लागि कारागारमा छन् भने ५ जना हिरासतमा छन्। सहकारी ठगीका मुख्य योजनाकार मानिएका जिबी राइसहित ३७ जना फरार छन्।  प्रहरीले उनीहरूसँग १ अर्ब ५१ करोड ४० लाख रुपैया बिगो असुल गर्न पनि सरकारी वकिलको कार्यालयलाई राय दिएको छ। "
    },
    {
        "title": "'जनयुद्ध' शब्द प्रयोग नगर्न सरकारलाई सर्वोच्चको आदेश",
        "link": "https://www.setopati.com/politics/346429",
        "content": "सर्वोच्च अदालतले सरकारी कामकाजमा 'जनयुद्ध' शब्द प्रयोग नगर्न आदेश दिएको छ। प्रधानन्यायाधीश प्रकाशमानसिंह राउत र न्यायाधीशहरू सपना प्रधान मल्ल, कुमार रेग्मी, हरि फुयाँलको इजलासले 'जनयुद्ध' शब्द संविधानको प्रस्तावना र धारा ४२ (५) को प्रतिकूल भएको ठहर गरेको छ। संविधानको प्रस्तावनामा सशस्त्र संघर्ष र धारा ४२ (५) मा ‘नेपालमा अग्रगामी लोकतान्त्रिक परिवर्तनको लागि भएका सबै जनआन्दोलन, सशस्त्र संघर्ष र क्रान्तिका क्रममा जीवन उत्सर्ग गर्ने शहीदका परिवार, बेपत्ता पारिएका व्यक्तिका परिवार, लोकतन्त्रका योद्धा, द्वन्द्वपीडित र विस्थापित, अपांगता भएका व्यक्ति, घाइते तथा पीडितलाई न्याय एवं उचित सम्मानसहित शिक्षा, स्वास्थ्य, रोजगारी, आवास र सामाजिक सुरक्षामा कानून बमोजिम प्राथमिकताका साथ अवसर पाउने हक हुनेछ,’ भनेर लेखिएको छ। संविधानअनुसार नै सरकारले सरकारी कामकाजको भाषामा सशस्त्र संघर्ष शब्द नै प्रयोग गर्दै आएको थियो। माओवादी केन्द्रका अध्यक्ष पुष्पकमल दाहाल 'प्रचण्ड' प्रधानमन्त्री भएपछि २०७९ माघ २९ गतेको मन्त्रिपरिषदले फागुन १ मा 'जनयुद्ध दिवस' मनाउने निर्णय गरेको थियो। त्यसविरूद्ध परेको रिटमा 'जनयुद्ध' मनाउने सरकारको निर्णय सर्वोच्चले बदर गरिदिएको थियो। फेरि चालु आर्थिक वर्षको बजेटमा संघीय सरकार र मधेश सरकारले 'जनयुद्ध' शब्द प्रयोग गरेपछि अधिवक्ता ज्ञानेन्द्र आरणले रिट दायर गरेका थिए। उक्त रिटमा आदेश दिँदै सर्वोच्चले सरकारी कामकाजको भाषामा जनयुद्ध शब्द प्रयोग नगर्नू भनेको हो। "
    },
    {
        "title": "टिआरसी आयोगमा पदाधिकारी छिटो टुंग्याउन अन्तर्राष्ट्रिय मानवअधिकारवादी संस्थाको प्रधानमन्त्रीलाई पत्र",
        "link": "https://www.setopati.com/politics/346425",
        "content": "मानवअधिकारका क्षेत्रमा काम गर्ने तीन अन्तर्राष्ट्रिय संस्थाहरूले संक्रमणकालीन न्यायसम्बन्धी आयोगहरूमा पदाधिकारी नियुक्तिका लागि नयाँ सिफारिस समिति बनाउन प्रधानमन्त्री केपी शर्मा ओलीलाई पत्र लेखेका छन्। एम्नेस्टी इन्टरनेसनल, ह्युमन राइट्स् वाच र इन्टरनेसनल कमिसन अफ जुरिस्ट्सले प्रधानमन्त्री ओलीलाई लेखेको संयुक्त पत्रमा सङ्क्रमणकालीन न्याय आयोगहरूमा विश्वसनीय नियुक्तिका लागि अपिल गरिएको छ। ‘नेपालमा सत्य, न्याय र परिपूरणलाई अगाडि बढाउन सङ्क्रमणकालीन न्याय आयोगहरूमा स्वतन्त्र, निष्पक्ष र सक्षम व्यक्तिहरूको नियुक्तिका लागि सरोकारवालाहरूसँग व्यापक परामर्श सहित पारदर्शी प्रक्रिया सुनिश्चित गर्नका लागि हामी सम्माननीय प्रधानमन्त्री र सबै सरोकारवालाहरूलाई नयाँ सिफारिस समिति गठन गर्न र उक्त समितिलाई सशक्त बनाउन जोडदार आग्रह गर्दछौं,’ पत्रमा उल्लेख छ। सन् २००६ मा नेपालमा सशस्त्र द्वन्द्वको अन्त्य भएदेखि द्वन्द्वपीडितहरूले सत्य, न्याय र परिपूरणको खोजीमा व्यापक व्यवधानहरूको सामना गरेका छन् र यसले नेपालमा विधिको शासनलाई कमजोर पार्नुका साथै राज्यका संस्थाहरूमाथिको जन विश्वास खस्काइरहेको पत्रमा उल्लेख छ।  ‘उन्नाइस वर्षपछि सङ्क्रमणकालीन न्यायसम्बन्धी कानुन संशोधनमा राजनीतिक दलहरूका बीच भएको सहमतिले सचेतात्मक आशा जगाएको छ। हामीले यो सहमतिलाई सार्वजनिक रूपमा प्रशंसा गरेका छौँ र संशोधित कानुनमा भएका सकारात्मक प्रावधानहरूलाई स्वीकार गरेका छौं,’ पत्रमा उल्लेख छ, ‘कानुनमा भएका कमजोरीहरूका बाबजुद आयोगहरूमा सक्षम, निष्पक्ष, स्वतन्त्र र व्यापक रूपमा विश्वास प्राप्त गरेका व्यक्तिहरूलाई नियुक्त गर्दा प्रकृयाको सफलताको सुनिश्चितताका लागि सहज हुनेछ।’ सत्य निरूपण तथा मेलमिलाप आयोग र बेपत्ता पारिएका व्यक्तिहरूको छानबिन आयोगमा सदस्यहरू नियुक्त गर्ने प्रकृया चुनौतीपूर्ण रहेको पत्रमा लेखिएको छ। गत पुस १ गते आयोगहरूका लागि उम्मेदवारहरू सिफारिस गर्नका लागि सिफारिस समितिलाई दिइएको दुई महिनाको समय उक्त प्रकृया सफलतापूर्वक पूरा नभइकन सकिएको छ र समितिले सरकारलाई नयाँ सिफारिस समिति गठन गर्नका लागि सिफारिस गरेको थियो। समितिले यसअघि उम्मेदवाहरूको सङ्क्षिप्त सूची प्रकाशन गरेको थियो जसका सवालमा द्वन्द्वपीडित र नागरिक समाजका सदस्यहरूले व्यापक असन्तुष्टी जनाएका थिए। गत मंसिर २२ गते जारी गरिएको प्रेस विज्ञप्तिमा दुई दर्जन भन्दा बढी पीडित तथा उत्तरजीविहरूको समूहले उक्त सूचीले विवादास्पद छवि भएका व्यक्तिहरूलाई मुख्य पदमा नियुक्तिका लागि प्राथमिकतामा राखेको र त्यसले सङ्क्रमणकालीन न्याय प्रकृयालाई अर्थपूर्ण ढङ्गबाट समाधान गर्ने अवसरलाई जोखिममा पुर्‍याएको भन्दै चासो व्यक्त गरेका थिए। उनीहरूले सिफारिस समितिलाई संक्षिप्त सूचीबाट बाहिर राखिएका व्यक्तिहरूसँग परामर्श गर्न, उनीहरूको नाम समावेश गर्न र छनौट प्रकृयालाई स्वच्छ, पारदर्शी र प्रतिश्पर्धात्मक बनाएको सुनिश्चित गर्न आह्वान गरेका थिए। ‘हाम्रो विचारमा यस प्रकृयाले उम्मेदवारहरूको मानवअधिकार र अन्तर्राष्ट्रिय कानुनका अन्य सान्दर्भिक विषयहरूमा दक्षता, प्रमाणित स्वतन्त्रता र स्थापित निष्पक्षताका आधारमा लैङ्गिक सन्तुलन र समाजको बहुल प्रतिनिधित्वलाई समेत ध्यानमा राख्दै उम्मेदवारहरूको छनौट गर्ने लक्ष राख्नुपर्दछ,’ संयुक्त पत्रमा उल्लेख छ, ‘सिफारिस समितिको कामले स्वतन्त्रता र निष्पक्षता, समावेशीता, पारदर्शिता र सहभागिताको मापदण्डहरू पूरा गर्ने अपेक्षा गरिनु स्वाभाविक हो। पीडित, उत्तरजीवी, नेपाली नागरिक समाज र अन्तर्राष्ट्रिय संघसंस्थाले उठाएका चासोलाई सम्बोधन गर्दै अहिलेको पद्धतिलाई पुनर्विचार गर्दै थप ढिलाइ नगरी नयाँ समिति गठन गर्न हामी सरकारलाई आग्रह गर्दछौं।’ कानुनमा परिकल्पना गरेबमोजिम आयोगहरूले आफ्ना महत्त्वपूर्ण कार्यादेशहरू पूरा गर्न आयुक्तहरूमा दक्षता, निष्ठा र जन विश्वास अत्यावश्यक हुन्छ। पीडित, उत्तरजीवी र नागरिक समाजका सरोकारवालाहरूसँग परामर्श गरी आयोगका लागि स्वतन्त्र, निष्पक्ष, सक्षम, विविध र व्यापक रूपमा स्वीकृत नेतृत्व छनौटको लागि उपयुक्त वातावरण सुनिश्चित गर्न हामी सम्माननीय प्रधानमन्त्री र प्रमुख राजनीतिक दलका नेताहरूलाई पत्रद्वारालाई सचेत गराइएको छ। "
    },
    {
        "title": "दिल्ली प्रहरीले दर्ता गर्‍यो राहुल गान्धीविरूद्ध एफआईआर",
        "link": "https://www.setopati.com/politics/346424",
        "content": "भारतमा प्रमुख प्रतिपक्षी दल कंग्रेस आईका नेता राहुल गान्धीविरूद्ध प्रहरीले एफआइआर दर्ता गरेको छ। संसदको नेता प्रतिपक्षी समेत रहेका गान्धीविरूद्ध बिहीबार भारतीय जनता पार्टीका सांसदहरूले उजुरी दिएपछि प्रहरीले ‍एफआइआर दर्ता गरेको भारतीय पत्रिका हिन्दुस्तान टाइम्सले जनाएको छ। संसदमा बिहीबार सत्तापक्ष र विपक्षी सांसदहरूबीच धकेलाधकेल भएको थियो। धकेलाधकेलमा भाजपाका दुई सांसहदहरू प्रताप सारंगी र मुकेश राजपुत घाइते भएका थिए। उनीहरूको उपचार भइरहेको हिन्दुस्तान टाइम्सले लेखेको छ।  विपक्षी दल नेता गान्धीले धक्का दिँदा आफ्ना सांसद लडेर घाइते भएको भन्दै भाजपाका सांसदहरू हेमाङ जोशी, अनुराग ठाकुर र बासुरी स्वराजले दिल्ली प्रहरीमा जाहेरी दिएका थिए। दिल्ली प्रहरीले बिहीबार राहुलविरूद्ध भारतीय न्याय संहिताको सेक्सन ११७, १२५, ३५१ र ३ (५) अनुसार एफआइआर दर्ता भएको हिन्दुस्तान टाइम्सले जनाएको छ। नेता गान्धीले भने अदानी प्रकरणबाट जनताको ध्यान हटाउनका लागि सत्तापक्षले अनेक प्रपञ्च रचेको टिप्पणी गरेका छन्। उनले संसद भवन प्रवेश गर्दा भाजपाका सांसदहरूले आफू र अध्यक्ष मल्लिकार्जुन खड्गेलाई अवरोध गरेको बताएका छन्। कंग्रेसका सांसदहरूले पनि अध्यक्ष खड्गेलाई दुर्व्यवहार गरेको भन्दै भाजपाका सांसदहरू विरूद्ध प्रहरीमा उजुरी दिएको हिन्दुस्तान टाइम्सले लेखेको छ।  "
    },
    {
        "title": "चारवटा संसदीय समितिको बैठक बस्दै, यस्ता छन् कार्यसूची",
        "link": "https://www.setopati.com/politics/346412",
        "content": "शुक्रबार चार वटा संसदीय समितिको बैठक बस्दैछ। संघीय संसद सचिवालयका अनुसार प्रतिनिधि सभा अन्तर्गतका दुई तथा राष्ट्रिय सभाका दुई समितिको बैठक बस्दैछ। बिहान ११ बजे बस्ने महिला तथा सामाजिक मामिला समितिको बैठकमा उपसमितिहरूको कार्य प्रगति समीक्षा सम्बन्धमा छलफल हुने कार्यसूची छ। दिउँसो साढे १२ बजे शिक्षा, स्वास्थ्य तथा सूचना प्रविधि समितिको बैठक बस्दैछ। बैठकमा सहिद दशरथचन्द स्वास्थ्य विज्ञान विश्वविद्यालय विधेयक २०८० का सम्बन्धमा छलफल हुने कार्यसूची छ। राष्ट्रिय सभा अन्तर्गतको विधायन व्यवस्थापन समितिको बैठक बिहान साढे ११ बजे बस्दैछ। बैठकमा नेपाल कानुन व्यवसायी परिषद (दोस्रो संशोधन) विधेयक २०८१ मा विज्ञसँग छलफल गर्ने कार्यसूची छ। बिहान ११ बजे बस्ने संघीयता सबलीकरण तथा राष्ट्रिय सरोकार समितिको बैठकमा स्थलगत अनुगमन प्रतिवेदनमाथि छलफल र समितिको आगामी कार्यक्रम सम्बन्धमा छलफल गर्ने कार्यसूची छ। "
    },
    {
        "title": "जन्मदर्ताको दुई अक्षर सच्याउन दुई महिनादेखि राज्य गुहारिरहेका बाबुछोरा",
        "link": "https://www.setopati.com/politics/346373",
        "content": "९ वर्षीय दिप्त लम्साल दुई महिनादेखि विद्यालय जान पाएका छैनन्। उनी चितवन भरतपुर महानगरपालिका-१९ को  सर्वदय बोर्डिङ स्कुल कक्षा-४ मा पढ्छन्।  नयाँ शैक्षिक सत्र सुरू भएदेखि नै दिप्त नियमित विद्यालय गएका छैनन्। बुवा नारायण लम्सालको साथमा विभिन्न कार्यालय धाउँदै उनको दिन बित्छ। वडा कार्यालय, नगर, जिल्ला हुँदै केन्द्र धाइरहनुपर्ने हुँदा विद्यालय जान नपाएको नारायण बताउँछन्।  'छोरालाई साथमा लिएर हिँडेको दुई महिना भयो, आफू त शैक्षिक सत्र सुरू भएदेखि नै दौडधुप गरिरहेको छु,' नारायणले भने, 'दुई शब्द सच्याउन पनि पटक-पटक कार्यालय धाउनुपर्ने भयो।'  उनीहरू तनहुँ भिमाद नगरपालिका-१ का हुन्। नारायणका दुई सन्तान त्यहीँ जन्मिए। उनका ११ वर्षीया छोरी र ९ वर्षीय छोरा छन्। काम र छोराछोरीको अध्ययनका लागि दुई वर्षअघि चितवन भरतपुर महानगरपालिका आइपुगे। अघिल्लो वर्ष दुई सन्तानलाई नै सोही महानगरपालिका वडा-२० को बगैंचा प्राविमा पढाए। त्यहाँ दिप्तको जन्मदर्ता आवश्यक नै परेन। दिप्तको अध्ययनको सुरूआत गृहजिल्ला तनहुँ भिमाद नगरपालिका-१ को सिद्धार्थ माध्यमिक विद्यालयमा भएको थियो। त्यतिबेला पनि गाउँकै स्कुल भएकाले जन्मदर्ता बुझाउन नपरेको नारायण बताउँछन्। 'मौखिक रूपमा भन्यौं, विद्यालयले भर्ना लियो,' नारायणले भने, 'विद्यालयले पनि कागजात मागेन। हामीले पनि हेरेनौं।'  उनकाअनुसार दिप्तलाई कक्षा-३ सम्म अध्ययन गर्न विद्यालयले जन्मदर्ता मागेन। उनीहरूले पनि छोराको जन्मदर्ता बनाएर लगेपछि कहिल्यै हेरेनन्। मौखिक रूपमै उनीहरूको काम भइरहेको थियो।  तर यस‍पालि भने त्यस्त‍‍‍ो भएन।  उनीहरू कोठा सरेपछि छोराछोरीलाई नयाँ विद्यालयमा भर्ना गराउन लगे। अहिले अध्ययन गरिरहेको सर्वदय स्कुलले भने दिप्तको जन्मदर्ता माग्यो।  आफूले नहेरी नारायणले छोराको जन्मदर्ता लिएर गए। स्कुलले उमेर सोध्दा उनी झक्सिए।  'शिक्षकले तपाईंको छोरा १८ वर्ष भइसकेको हो र! भन्दा अचम्ममा परेँ,' उनले भने, 'जन्मदर्तामा २०७२ हुनुपर्नेमा २०६३ साल भएको रहेछ।'  नारायणले एक दुई  दिनमा सच्याएर ल्याउँछु भनेर विद्यालयबाट फर्किए।  'मितिको दुई अक्षर सच्याउने हो भन्ने लागेको थियो। तर निक्कै मुस्किल रहेछ,' उनले भने। दिप्त २०७२ सालमा जन्मेका हुन्। २०७४ सालमा उनको जन्मदर्ता भएको थियो। त्यसबेला दिप्तका बा-आामाले जन्मदर्ताको विवरण हेरेका थिएनन्। नारायणले एक दुईदिनमा सच्चाएर ल्याउने भन्दै त्यो दिन स्कुलबाट फर्किएका थिए। तर अहिलेसम्म सच्याउन सकेका छैनन्। वडा कार्यालयले सजिलै सच्याइदिन्छ भन्ठानेका थिए। तर उनी अहिले विभिन्न निकाय पुगिरहेका छन्।  मंगलबार (पुस २ गते) छोरालाई साथमा लिएर नारायण सिंहदरबारमा रहेको राष्ट्रिय परिचयपत्र तथा पञ्जीकरण विभाग आएका रहेछन्।  विभागले पनि कानुनी प्रावधान अनुसार अगाडि बढ्न सल्लाह दिएपछि उनी निराश भएर फर्किएका छन्।  'अब अदालतमा जन्मदर्ता सच्याउन पाउँ भनेर निवेदन दिन्छु,' उनले भने, 'अदालतले सच्याउन निर्देशन दिएपछि त्यही पत्रलाई आधार मानेर वडाले जन्मदर्ता सच्चाइदिन्छ रे।'  उनले थपे- 'दुई शब्द सच्याउन पनि कसैले मान्नुभएन अदालत धाउनुपर्ने भयो।' पञ्जीकरण विभागका निर्देशक तथा सूचना अधिकारी शिवराज सेढाईका अनुसार नारायणको जस्तै व्यक्तिगत घटना विवरण सच्याउनुपर्‍यो भन्दै दैनिक १०/१५ जना आउँछन्। 'व्यक्ति र कार्यालयमा फोन पनि आइरहन्छ। तर  विभागलाई सच्याउन पाउने केही अधिकार छैन,' उनले भने।  उनका अनुसार तीन/चार दिन अघिमात्र जापानमा जन्मिएका नातिलाई फर्काउन नपाएको भन्दै एक वृद्ध आइपुगेका थिए। उनका छोराबुहारी नै जापनामा छन्। नाति त्यही जन्मेपछि हुर्काउनका लागि नेपाल पठाइएको रहेछ। अहिले बुबा-आमा भएको ठाउँमा फर्काउन खोज्दा जन्मदर्तामा जन्मथलो नेपाल भएकाले कागजी प्रक्रिया नमिलेको भन्दै वृद्ध विभाग आइपुगेका थिए।  'उनको नातिको जन्मथलो जापान हुनुपर्नेमा नेपाल भएछ, त्यही सच्याउन नमिलेपछि फर्किनै पाएनछन्,' निर्देशक सेढाईले भने, 'ती वृद्धको पीडालाई पनि हामीले कम गर्न सकेनौं।'  एक साता अगाडि विवाह दर्ताको मिति फरक परेको भन्दै दम्पती आएका थिए। धेरैजसो लाहुरेहरू पेन्सन लिने उमेरमा श्रीमतीको नामथर, ठेगाना सच्याउन आउँछन्। 'जागिरका क्रममा श्रीमतीको नाम थर मौखिक रूपमा भनिदिन्छन्, पछि पेन्सन सार्ने कागजात मिलाउन दौडधुप गरेको देखियो,' उनले भने, 'धेरैजसो ठेगाना र थर सच्याउन भन्दै आउँछन्।' 'यस्ता स-साना बाधा अड्चन फुकाउने हक विभागका प्रमुखलाई समेत दिइएको छैन,' उनले भने, 'विभागका प्रमुखलाई केन्द्रीय पञ्जीकाधिकारी भनिएको छ। तर कुनै अधिकारी दिइएको छैन।'  उनले थपे- 'स-साना गल्ती सच्याउन नमिल्दा लाखौं जनताले दु:ख पाइरहेका छन्।' व्यक्तिगत घटनामा स-साना अवरोधले पनि आम नागरिकले धेरै समस्याहरू झेल्नुपरेको छ। वि.स २०३३ देखि व्यक्तिगत घटना दर्ता हुन थालेको हो। त्यहीकारण जन्म, मृत्यु तथा अन्य व्यक्तिगत घटना (दर्ता गर्ने) ऐन २०३३ बनेको थियो। उक्त ऐनको दफा २५ मा जन्मेको बच्चाको उमेर, नाम, थर वा अन्य विवरण प्रमाणपत्र लिएको एक वर्षभित्र सच्याउन पाउने भनिएको थियो। त्यसरी नै चल्यो। त्यसपछि  राष्ट्रिय परिचयपत्र तथा पञ्जीकरण ऐन २०७६ बन्यो। राष्ट्रिय परिचयपत्र तथा पञ्जीकरण ऐन २०७६ मा पनि २०३३ कै दफा २५ लाई निरन्तरता दिइयो। त्यसो हुँदा धेरै व्यक्तिहरूलाई व्यक्तिगत घटनाको विवरण सच्याउन पाएनन्। सोही कारण गत वर्ष गृह मन्त्रालयले राष्ट्रिय परिचयपत्र तथा पञ्जीकरण ऐन २०७६ को दफा २५ को (क) उपदफा (१) मा) मा-  'कुनै व्यक्तिगत घटना दर्ताको प्रमाणपत्रमा उल्लेखित नाम, थर वा अन्य विवरण  सच्याउनु परेमा व्यक्तिले एक वर्षभित्र को ठाउँमा 'एकपटक' स्थानीय पञ्जीकाधिकारीको कार्यालयमा सच्याउन पाउने भनेर भनेर प्रस्ताव गरेको हो। 'पहिला एक वर्षभित्र सच्याउन पाउने भनिएको थियो। अहिले जीवनमा एकपटक पाउने भनेर संसोधन गर्न प्रस्ताव गरेका हौं,' निर्देशक सेढाईले भने, 'हामीलाई प्राप्त जानकारी अनुसार छलफल अन्तिम चरणमा छ, छिट्टै हुन्छ,संशोधन भएमा एकपल्ट सबै नागरिकले आफ्नो व्यक्तिगत विवरण सच्याउन पाउँछन्।'  "
    },
    {
        "title": "कोशीमा पहिलो लगानी सम्मेलनको तयारी",
        "link": "https://www.setopati.com/politics/346398",
        "content": "कोशी प्रदेशमा एक खर्ब  लगानी भित्र्याउने महत्वाकांक्षी लक्ष्यसहित प्रदेश सरकारले माघ ११ देखि १३ सम्म विराटनगरमा पहिलो लगानी सम्मेलन आयोजना गर्ने तयारी गरेको छ।  २०७४ मा पहिलोपटक प्रदेश सरकार गठन हुँदैदेखि हरेक वर्ष ‘लगानी सम्मेलन गरिनेछ’ भन्ने घोषणा हुँदै आए पनि अहिलेसम्म लगानी सम्मेलन हुन सकेको थिएन। खासगरी तत्कालीन नेपाल कम्युनिष्ट पार्टी (नेकपा) को विभाजन अनि कोभिड १९ महामारीले गर्ने भनिएको लगानी सम्मेलन परपर धकेलिँदै आएको थियो।  योजना बनेको सात वर्षपछि हुन लागेको प्रदेश लगानी सम्मेलनप्रति प्रदेश सरकार ज्यादै आशावादी देखिएको छ। बिहीबार कोशी प्रदेश सभाको सुशासन समितिको बैठकमा उपस्थित मुख्यमन्त्री हिक्मतकुमार कार्कीले लगानी सम्मेलनको तयारीबारे सांसदहरूले सोधेका प्रश्नहरूको जवाफ दिएका थिए।  सुशासन समितिको बैठकमा मुख्यमन्त्री कार्कीले प्रदेशको समग्र आर्थिक विकास र समृद्धिका लागि आवश्यक स्रोतको पहिचान र परिचालन गर्ने वातावरण सिर्जना गर्न लगानी सम्मेलन सफल हुने विश्वास प्रकट गरेका थिए।  ‘प्रदेशमा लगानीका लागि स्वदेशी निजी पुँजी एवम्‌ प्रत्यक्ष वैदेशिक लगानी आकर्षित गर्ने र  प्रदेशमा थप लगानी मैत्री वातावरण निर्माण गरी रोजगारीका अवसर सृजना गर्ने लक्ष्यमा हामी हुनेछौं,’ मुख्यमन्त्री कार्कीले भने, ‘कोशी प्रदेशका लगानीका क्षेत्रहरू उर्जागर गर्ने र लगानी कर्ताहरूको ध्यान आकृष्ट गर्ने हाम्रो मुख्य लक्ष्य हुनेछ।’  लगानी सम्मेलनको संयोजन गरिरहेको प्रदेश लगानी प्राधिकरणका प्रमुख कार्यकारी निर्देशक डा. सरोज कोइरालाले समितिको बैठकमा सम्मेलनको प्रारम्भिक रूपबारे सांसदहरूलाई जानकारी गराएका थिए।  कोइरालाले सम्मेलनमा कूल ३७ वटा परियोजना छनोट गरेर आयोजनाको सोकेस तयार गरिने जानकारी दिए। उनका अनुसार कृषि, ऊर्जा, उद्योग, पूर्वाधार, सूचना प्रविधि, सहरी फोहोर व्यवस्थापन र पर्यटन क्षेत्रका ३७ ठुला आयोजनाहरू तयार पारिएको छ। तिनै योजनाहरूमा लगानीकर्ताहरूलाई लगानी गर्न सरकारले आग्रह गर्ने योजना बनाएको छ।  लगानी सम्मेलनका लागि तोकिएका योजनाहरूमा धेरैजसो कृषि र जलविद्युत उत्पादनका योजना छन्। प्रदेशले  तीन करोड ३० लाख रूपैयाँ विनियोजन गरेर आयोजना गर्न लागेको सम्मेलनमा स्वदेशी तथा विदेशी लगानीकर्ताहरूको सहभागिता रहने बताइएको छ।   सुशासन समितिको बैठकमा मुख्यमन्त्री कार्की र प्रमुख कार्यकारी अधिकृत कोइरालाले सहभागी हुनेहरूको सम्भावित सूचीबारे सांसदहरूलाई जानकारी गराएका थिए।  सम्मेलनमा स्वदेशी तथा विदेशी लगानीकर्ता, नेपाल सरकारका सरोकारवाला  निकाय तथा प्रतिनिधि, संघ, प्रदेश तथा स्थानीय तहका जनप्रतिनिधिहरू, नेपालस्थित विदेशी नियोगका प्रतिनिधिहरू, बैंक तथा वित्तीय संस्था, निजी क्षेत्रका छाता   संगठनहरू, सहकारी क्षेत्र,  विकास साझेदार संस्थाका प्रतिनिधिहरू, गैर आवासीय नेपालीहरूको सहभागिता रहने छ।  यसैगरी विश्वविद्यालयका पदाधिकारीहरू, विषय विज्ञहरू, वित्तीय, आर्थिक तथा लगानीका क्षेत्रका शोधकर्ताहरू, कोशी प्रदेशका सबै स्थानीय सरकारहरू, सञ्चारकर्मी एवम्‌ अन्य सरोकारवाला निकाय समेत रहनेछन्। बैठकमा  सांसदहरूले लगानी सम्मेलनको औचित्यबारे पनि प्रश्न गरेका थिए। जवाफमा मुख्यमन्त्री कार्कीले प्रदेशमा लगानीको लागि आवश्यक स्रोतको न्यूनता पूर्ति गर्न आवश्यक वातावरण सिर्जना हुने, प्रदेशमा स्वदेशी निजी एवम्‌ प्रत्यक्ष वैदेशिक लगानी नवीनतम प्रविधि तथा ज्ञान परिचालनका लागि आधार तय हुने,\nकानुनी नीतिगत एवम्‌ प्रक्रियागत व्यवस्थामा सुधार भई प्रदेशमा थप लगानीमैत्री वातावरण निर्माण हुने बताएका थिए।  ‘कोशी प्रदेश नेपालकै एक प्रमुख लगानी गन्तव्यको रूपमा परिचित र स्थापित हुने र स्वच्छ, सुखी र समुन्नत प्रदेशको दीर्घकालीन सोच हासिल गर्न प्रत्यक्ष रूपमा  सहयोग पुग्ने हाम्रो विश्वास छ’, मुख्यमन्त्रीले भने। "
    },
    {
        "title": "बहुचर्चित छायाँ सेन्टरको मुद्दा अब सर्वोच्चको पूर्ण इजलासले हेर्ने",
        "link": "https://www.setopati.com/politics/346394",
        "content": "काठमाडौंको ठमेलस्थित बहुचर्चित व्यापारिक कम्प्लेक्स छायाँ सेन्टरको मुद्दा अब सर्वोच्चको पूर्ण इजलासले हेर्ने भएको छ। बिहीबार न्यायाधीशद्वय शारंगा सुवेदी र टेकप्रसाद ढुंगानाको संयुक्त इजलासले उक्त मुद्दा अब सर्वोच्चको पूर्ण इजलासले हेर्ने आदेश गरेको सर्वोच्चको वेबसाइटमा उल्लेख छ। सर्वोच्च अदालतमा ९ वर्षदेखि विचाराधीन मुद्दाको २०८० माघ २२ देखि निरन्तर सुनुवाइ हुँदै आएको थियो। यस मुद्दाको अन्तिम सुनुवाइ सकेर मंसिर २८ मा निर्णय सुनाउनेमा राखिएको भए पनि सो दिन हेर्न नभ्याउनेमा राखिएको थियो। बैंकर पृथ्वीबहादुर पाण्डेले ठमेल भगवान बहालअगाडि रहेको कमलपोखरी मासेर आफ्नी आमा छायाँदेवी पाण्डेका नाममा व्यापारिक कम्प्लेक्स बनाएको भन्दै सो भत्काउनुपर्ने माग राखी २०७१ सालमा अधिवक्ता दीपकविक्रम मिश्र, रामहरि श्रेष्ठलगायतका १५ थान मुद्दा सर्वोच्चमा परेका थिए। सो पोखरी रहेको जग्गा १२ रोपनी १३ आना रहेको बताइएको छ। विवादको चुरो काठमाडौं महानगरपालिका वडा नम्बर २९ मा रहेका कित्ता नम्बर १६१८ को ९ रोपनी १३ आना २ पैसा २ दाम, कित्ता नम्बर १०४० को ९ आना २ पैसा ३ दाम, कित्ता नम्बर १६१६ को २ रोपनी १० आना र कित्ता नम्बर १६१७ को ६ आना जग्गा जग्गा सिंह सार्थ गरुड भगवान बहाल गुठीबाट विभिन्न व्यक्ति हुँदै अम्बिका राणाको नाममा नामसारी रैतानी दर्ता भएको देखिन्छ। साविकको कित्ता नम्बर १६७ को २६ रोपनी ८ आना जग्गा मध्ये माथि उल्लेखित जग्गाहरू अम्बिका राणको नाममा मोही दर्ता भै भोग तिरो रहेको जग्गाका रूपमा छ। उक्त जग्गा केशर शमशेरको नाममा मोही जनाइएको छ। मोही केशर शमशेरले उल्लेखित जम्मामा पर्खाल लगाएर आफ्नो परिसरभित्र पारेका थिए। यो विषयलाई गुठीको जग्गा खिचोला गरेको भनी काठमाडौं जिल्ला अदालतमा फिराद परेपछि २०३० वैशाख २५ गते काठमाडौं जिल्ला अदालतले उक्त फिराद खारेज गर्ने फैसला गरेको थियो। जिल्ला अदालतको फिराद खारेजीको उक्त फैसलामा पुनरावेदन परेपछि २०३१ असोज २५ गते काठमाडौं जिल्ला अदालतले पहिलेकै फैसलालाई सदर गर्दै पुनरावेदनको अनुमति पाएर सर्वोच्च अदालतमा २०३३ पुस ३ गते केयुर शमशेर मोही भई भोगचलन गरी खान पाउने गरी भगवान गुठीका तर्फबाट सबै दाबी छाडेर मिलापत्र भएको तथ्यले देखाउँछ। १ नम्बर नापीको दर्ता नम्बर ९१२ ले मिति २०३९ जेठ २३ को गुठी तथा तहशिल कार्यालय भद्रकालीको पत्र संख्या ०३८–०३९ चलानी नम्बर २४३३, मिति २०३९ जेठ २१ को पत्र अनुसार कित्ता नम्बर १६७ को १२ रोपनी ११ आना २ पैसा ३ दाम र कित्ता नम्बर १०४० को ९ आना २ पैसा ३ दाम जग्गा दर्तावाला मोही केयुर शमशेर रहेको देखाउँछ। कित्ता नम्बर १६७ को १२ रोपनी १३ आना २ पैसा २ दाम मध्येबाट रजिष्ट्रेशन नम्बर १३२३२ मार्फत मिति २०३९ असार १० मा ६ आना जग्गा सुधा पैडोल र रजिष्ट्रेशन नम्बर १३२३३ मार्फत सोही दिन २ रोपनी १० आना जग्गा विना पौडेललाई केयुर शमशेरले राजिनामा लिखतबाट कित्ता काट गरि नामसारी गरिदिएको देखिन्छ। केयुर शमशेरको मृत्यू पश्चात उनको हकदाबी अम्बिका राणा भएकाले कित्ता नम्बर १६१८ को ९ रोपनी १३ आना २ पैसा २ दाम र कित्ता नम्बर १०४० को ९ आना २ पैसा ३ दाम जग्गा अम्बिका राणाको नाममा नामसारी गरिपाउँ भन्ने निवेदन परेको थियो। सो पश्चात अम्बिकाको नाममा जग्गा नामसारी गर्न बाधा अड्चन भए सात दिनभित्र सूचना पठाउन भनी ठमेल सिंह सार्थ गरुड भगवान गुठीलाई गुठी लगत तथा तहशिल कार्यालयले पत्र पठाएको थियो। जवाफमा भगवान बहाल गुठीले २०४४ माघ १० गते अम्बिका राणाको नाममा जग्गा नामसारी हुँदा कुनै आपत्ति नपर्ने व्यहोरा उल्लेख गरेको थियो। सोही आधारमा २०४४ माघ २० गते उल्लेखित जग्गा अम्बिका राणको नाममा नामसारी भएको दस्तावेजमा उल्लेख छ । गुठी संस्थान ऐन २०३३ को दफा ३६ ले तोकेको दस्तुर बुझाए पश्चात २०४७ माघ १८ का दिन गुठी लगत तथा तहशिल कार्यालयबाट रैतानी नम्बरी कायम भएको व्यहोरा दस्तावेजमा प्रष्ट छ। यो रैतानीको निर्णय भुलबस भएकाले रैतानी गर्न नमिल्ने भन्दै रकम लिन आउनु भनी २०४७ फागुन १४ गतेको गुठी तहशिल कार्यालयले पत्र पठाएकोमा उक्त पत्र बदर गरी पाउँ भनी परेको मुद्धालाई काठमाडौं जिल्ला अदालतले सदर गरे पश्चात पुनरावेदन अदालत पाटनले २०५३ साल जेठ २५ गते सदर गरी अन्तिम फैसला गरेको थियो। यसरी रैतानीको निर्णय कायम रहँदै गर्दा परेका मुद्दाको सवालमा २०६२ असार १६ गते काठमाडौं जिल्ला अदालतमा भएको मिलापत्र अनुसार भगवान बहाल गुठीले अम्बिका राणासँग एक करोड ५० लाख रुपैयाँ नगद र ४ आना जग्गा लिएर मिलापत्र गरेको थियो। त्यसपछि २०७० बैशाख २० मा काठमाडौं जिल्ला अदालतबाट रोक्का राख्न नमिल्ने भनी विपक्षको नाममा आदेश भएको थियो। फेरि सर्वोच्च पुगेका उनीहरूलाई सर्वोच्चले २०७३ असार २० मा रोक्का राख्न नमिल्ने भन्ने नै आदेश गरेको थियो। फेरि पनि सर्वोच्चमा सोही विषयलाई लिएर पुगेकाहरुलाई सर्वोच्चले २०७१ कात्तिक २ गतेका दिन रोक्का राख्न नमिल्ने भनी विपक्षका नाममा नै आदेश दिएको थियो। २०७१ मंसिर २५ गते काठमाडौं जिल्ला अदालतले छायाँदेवी कम्प्लेक्सको पक्षमा अन्तिम फैसला गरेको थियो। त्यस पश्चात पछि पुनरावदेन अदालत पाटनले पनि २०७२ फागुन १० गते छायाँदेवी कम्प्लेक्सको पक्षमा नै फैसला गरेको थियो। काठमाडौं महानगरपालिकाले २०६९ असोज ११ गते छायाँदेवी कम्प्लेक्सको डिपिसीसम्मको नक्सा पास गरेको थियो। साथै कम्प्लेक्स निर्माणका लागि सार्वजनिक सुनुवाइ भएकोमा कसैबाट पनि त्यस बेला विवाददास्पद विषय निकालेका थिएनन्। सोही वर्षको असोज ३१ गते महानगरपालिकाले कम्प्लेक्सलाई स्थायी नक्सापास गरिदिएको थियो। "
    },
    {
        "title": "अख्तियारसम्बन्धी ऐन संशोधन गर्न बनेको विधेयकमा प्रधानमन्त्रीको हस्तक्षेप छैनः सभापति खतिवडा",
        "link": "https://www.setopati.com/politics/346393",
        "content": "प्रतिनिधि सभाको राज्य व्यवस्था तथा सुशासन समितिका सभापति रामहरि खतिवडाले अख्तियार दुरूपयोग अनुसन्धान आयोग ऐन, २०४८ संशोधन गर्न बनेको विधेयकमा प्रधानमन्त्रीको कुनै हस्तक्षेप नरहेको बताएका छन्। बिहीबार समिति बैठकपछि सञ्चारकर्मीहरूसँग कुराकानी गर्दै सभापति खतिवडाले आवश्यक परेको बेला जोसुकैसँग छलफल गर्ने अधिकार समितिसँग भएको तर प्रधानमन्त्रीले यही विधेयकमा छलफल गरौं भनेर नबोलाएको बताएका हुन्। उनले प्रधानमन्त्रीको व्यक्तिगत आचरणमा आँच आउने र मान मर्यादा हुने किसिमले भ्रम फैलाइएको बताए। उनले भ्रष्टाचारमा संलग्न दोषीहरू नउम्किने र निर्दोष नफस्नेगरी विधेयकमा काम गर्ने प्रतिबद्धता व्यक्त गरे। उनले समितिमा छलफल गरेर कसैले दु:ख नपाउने गरी विधेयक संशोधन गर्ने दाबी गरे।  सभापति खतिवडाले भने, ‘प्रधानमन्त्रीले त्यसरी बोलाउनु भएको छैन। विधेयकको बारेमा हामी सबैसँग छलफल गर्छौं। हामी आवश्यक परेको खण्डमा मन्त्रीहरूलाई समेत बोलाएर छलफल गर्छौं। तर प्रधानमन्त्रीले यसरी बोलाएर विधेयकमा छलफल गरौं भन्नुभएको छैन। सरकार एउटा अख्तियारले चलाउने र एउटा प्रधानमन्त्रीले चलाउने हुँदैन। कानून बनाउँदाखेरी भ्रष्टाचार अन्त्यका लागि अख्तियारले गर्ने काम पनि राम्ररी गरोस् भन्ने हाम्रो चाहना छ। त्योसँगै मान्छेहरूले रिसइबीका भरमा दु:ख पनि नपाऊन् भन्ने हो। अख्तियारकै आयुक्तमाथि मुद्दा पर्ने र प्रतिशोधको राजनीति गरेको पनि हामीले सुनेका छौं। अख्तियारले पनि जथाभावी कसैलाई मुद्दा नचलाओस् र मुद्दा चलाएको भरमा कसैलाई अन्याय पनि नहोस्। भ्रष्टाचारमा संलग्न दोषीहरू नउम्किऊन् र निर्दोष नफसून् भन्ने हाम्रो चाहना छ। उपसमितिले विधेयक समितिमा पेस गरेको छ। हामी समितिमा छलफल गरेर कसैले दु:ख नपाउने गरी संशोधन गर्छौं।’ उपसमितिले नीतिगत बाहेकका विषयमा मन्त्रिपरिषद्ले गरेको निर्णयमाथि पनि आयोगले अनुसन्धान गर्नसक्ने गरी संशोधन गर्न सुझाएको छ। अबको केही समयमा विधेयकमाथि छलफल सुरू गर्ने समितिको तयारी छ। —न्युज एजेन्सी नेपाल "
    },
    {
        "title": "बसरले कसरी राखेका थिए चिहानमा एक लाख शव?",
        "link": "https://www.setopati.com/politics/346385",
        "content": "सिरियाका तानाशाह बसर अल-असदको शासनकालमा मारिएका एक लाखभन्दा बढी विरोधीहरूको सामूहिक चिहान भेटिएको मानव अधिकारवादी संस्थाहरूले दाबी गरेका छन्। राजधानी दमास्कसबाट करिब ४० किलोमिटर उत्तरमा रहेको अल कुतैफामा उक्त सामूहिक चिहान भेटिएको हो। अमेरिकामा रहेर सिरियाली नागरिकको मानवअधिकारबारे वकालत गर्ने मुआज मुस्तफालाई उद्धृत गर्दै पश्चिमा मिडियाहरूले उक्त चिहानमा बसर सरकारले एक लाखभन्दा बढी विरोधीहरूको शव गाडेको उल्लेख गरेका छन्। त्यो ठाउँ करिब दुइटा फुटबल मैदान जत्रो छ। मानव अधिकारवादी संस्थाहरूले त्यहाँको करिब एक दशकभन्दा अघिदेखिका स्याटलाइट तस्बिर निकालेका छन्। तिनै तस्बिर नियालेर एक लाखभन्दा बढी शव गाडिएको बताउने गरेका छन्। यो दाबी सही हो भने त्यो ठाउँ गैरन्यायिक हत्या गरेर मारिएकाहरूको सबभन्दा ठूलो चिहान हो। बसर सरकारले आफ्ना विरोधीहरूको शव गाड्न प्रयोग गर्ने सामूहिक चिहानमध्ये अल कुतैफाको चिहान एक हो भनेर आफूले वर्षौंअघि पहिचान गरेको मुस्तफाले बताएका छन्। त्यहाँ ठ्याक्कै कतिवटा शव गाडिएका छन् भन्ने पुष्टि भइसकेको छैन। संख्या पुष्टि गर्न बसर सरकारले राखेको कागजात भेटिएको छैन। सबै शव उत्खनन पनि गरिएका छैनन्। बसर सरकारले सन् २०११ मा सुरू भएको भीषण गृहयुद्ध दमन गर्ने क्रममा हराएका लाखौं सिरियाली अझै भेटिएका छैनन्। तिनैमध्ये धेरै जनाको हत्या गरेर यहाँ गाडिएको हुनसक्ने आशंका गरिएको छ। विपक्षीहरू सिरियाका ठूला सहर कब्जा गर्दै राजधानी दमास्कस आइपुगेपछि डिसेम्बर १० मा बसर देश छाडेर रूसमा शरण लिन पुगेका थिए। उनी रूस पुगेपछि मुस्तफा सिरिया फर्किएका छन् र अल कुतैफाको सामूहिक चिहान भ्रमण गरेका छन्। उनले उक्त सामूहिक चिहान सिरिया वायुसेना अन्तर्गतको खुफिया विभागको नियन्त्रणमा रहेको बेलायती समाचार संस्था रोयटर्सलाई बताएका छन्। यातना दिएर मारिएका विरोधीहरूको शव पहिले सैनिक अस्पताल लैजाने र त्यसपछि सामूहिक चिहानमा गाड्ने गरिएको मुस्तफाको दाबी छ। मुस्तफाका अनुसार त्यहाँ खाडल खन्न खटिएका डोजर चालकसँग उनको समूहले कुरा गरेको थियो। कहिलेकाहीँ खाडलमा शव नअटे कोची कोची भए पनि अटाउने गरेको कतिपय चालकले स्वीकार गरेका थिए। बेलायती पत्रिका 'द इकोनोमिस्ट' ले पनि त्यहाँका पूर्वमेयरसहित स्थानीयहरूसँग कुरा गरेर कम्तीमा एक लाख शव गाडिएको सामूहिक चिहान भेटिएको समाचार लेखेको छ। सेनाले जेसुकै पठाए पनि त्यसलाई चिहानमा लगेर गाड्नुपर्थ्यो भन्ने एक पूर्वमेयरको भनाइ छ। एकदिन धेरै जना गाड्न मिल्ने ठूलो चिहान खन्न आदेश आएपछि सन् २०१२ मा आफूले राजीनामा दिएको उनले बताएका छन्। त्यति बेला सरकारको आदेश पालना नगरेको भन्दै उनलाई केही समय थुनिएको थियो। 'द इकोनोमिस्ट' ले कुरा गरेका अर्का पूर्वमेयरले पनि त्यहाँ एक लाखभन्दा बढी विरोधीलाई मारेर गाडिएको दाबी गरेका छन्। कयौं स्थानीयले पनि त्यहाँ रात छिप्पिएपछि डोजरहरूको लर्को लाग्ने गरेको बताएका छन्। ती डोजरको पछि पछि शव चिसो राख्न बनाइएका विशेष कन्टेनरसहितका कयौं ट्रक आउने गरेको उनीहरूको भनाइ छ। सुरू सुरूमा शव राम्ररी नपुरिँदा कुकुरहरूले खोतलेर बाहिर निकाल्ने गरेको उनीहरूले जानकारी दिएका छन्। केही वर्षपछि विदेशी मानव अधिकारवादीले त्यहाँ सामूहिक चिहान भएको आरोप लगाउन थाले। त्यसपछि सरकारले हजारौं शव झिकेर अन्त लगेको स्थानीयले बताएका छन्। ट्रकहरू आएर चिहान खोतल्दै शव निकाल्न थालेपछि सहरभरि दुर्गन्ध फैलिएको उनीहरू सम्झिन्छन्। 'सहरका सबैलाई त्यहाँ उनीहरू के गर्दै थिए भनेर थाहा हुन्थ्यो,' एक स्थानीय किसानले द इकोनोमिस्टसँग भने। अल कुतैफासहित अन्य ठाउँका सामूहिक चिहानमा गाडिएका शवको संख्या यकिन गर्न सबभन्दा पहिले हराएका मान्छे वा आफन्तको डिएनए अभिलेख जम्मा गर्नुपर्ने विज्ञहरू बताउँछन्। त्यसपछि चिहानबाट खनेर निकालिएका अस्थिपञ्जरको डिएनएसँग त्यो अभिलेख भिडाउनुपर्ने उनीहरूको राय छ। बसरमाथि विरोधीहरूलाई क्रूरतापूर्वक मारेको र आफ्नै जनतामाथि रासायनिक हतियार प्रयोग गरेको आरोप छ। बेलायती समाचार संस्था रोयटर्सका अनुसार उनी सेनामा रहेका आफ्नै भाइलाई समेत नभनी गत साता देश छाडेर भागेका थिए। उनका भाइ महेर अल-असद सिरियाली सेनाको शक्तिशाली विभागका प्रमुख थिए। कसैलाई थाहा नदिई दाइ सुटुक्क रूस भागेको थाहा पाएपछि भाइ महेर पनि सेनाको हेलिकप्टर लिएर भागेका थिए। उनी आफै हेलिकप्टर उडाएर पहिले सिरियाको छिमेकी मुलुक इराक पुगे। त्यहाँबाट रूस गए। बसरले आफू भाग्नुअघि नै श्रीमती र तीन छोराछोरीलाई रूस पुर्‍याइसकेका थिए। उनले आफू भाग्ने कुरा कसैलाई भनेका थिएनन्। आफ्ना सेना, प्रहरी, राष्ट्रपति कार्यालयका निकट कर्मचारी लगायत सबैलाई झुक्क्याएका थिए। भाग्ने दिनको साँझ उनले पत्रकार सम्मेलन गर्छु भनेका थिए। यसका लागि मिडिया सल्लाहकार बुथैना शाबनलाई भाषण लेख्न आफ्नो निवासमा बोलाएका थिए। जब शाबन बसर निवास पुगिन्, तब बसर त्यहाँ थिएनन्। राष्ट्रपति कार्यालयबाट निस्किनुअघि कार्यालयका म्यानेजरलाई बसरले निवास नै जान लागेको भनेका थिए। बसरले यसरी झुक्क्याएपछि यसको सिकार उनको परिवारका अन्य सदस्य र आफन्तजन पनि भएका छन्। बसर भागेपछि उनी निकट रहेर काम गरिरहेका उनका मामाका दुई छोरा इहब र इयद मखलुफ पनि ज्यान जोगाउन राजधानी दमास्कसबाट भागेका थिए। सडक मार्ग हुँदै कारमा लेबनन भाग्न खोजेका उनीहरूलाई प्रदर्शनकारीले बाटैमा रोकेर आक्रमण गरे। उक्त आक्रमणमा इहबको मृत्यु भएको र इयद गम्भीर घाइते भएको जानकारी प्राप्त भए पनि आधिकारिक पुष्टि गर्न नसकेको रोयटर्सले जनाएको छ। असदले आफू भाग्ने निधो त्यतिखेर गरेको देखिन्छ, जब लामो समयदेखि उनलाई साथ दिँदै आएको रूसले सैनिक सहयोग दिन अस्वीकार गर्‍यो। सन् १९७० को आखिरीमा हफिज अल-असदले 'कू' गरेर सुरू गरेको असद वंशीय एकतन्त्रीय शासन नोभेम्बर २७ मा सुरू भएको आक्रमणका कारण तासको महलसरि ११ दिनमै ढलेको थियो। विपक्षी लडाकूहरूले आक्रमण सुरू गरेको भोलिपल्टै नोभेम्बर २८ मा बसर अल-असद सैन्य सहयोग माग्न र आफ्नो शासनसत्ता टिकाउन मस्को पुगेका थिए। तर युक्रेनसँगको युद्धमा नराम्ररी फसेको रूसले उनलाई तत्काल सहयोग गर्न आफू असमर्थ रहेको बतायो। मध्यपूर्वमा उनको अर्को मित्र इरानले उनलाई सहयोग गर्ने सम्भावना यसै पनि थिएन। उनले इरानसँग सहयोग माग पनि नगरेको सञ्चारमाध्यमहरूले जनाएका छन्। इसराइलले इरान समर्थित हमास र हिजबुल्लाहमाथि पछिल्ला केही महिनायता व्यापक आक्रमण गरेर लगभग उनीहरूको ढाड भाँचेको छ। इसराइलले एकपटक इरानमाथि पनि आक्रमण गरिसकेको छ। इरानले उनलाई सैन्य सहयोग पठाएको भए इसराइलले सिरिया र इरानमाथि पनि आक्रमण गर्न सक्थ्यो। त्यसैले उनले इरानसँग सहयोग नै मागेनन्। मस्कोबाट फर्किएपछि बसरले आफ्नो सेना र निकट सहयोगीहरूसँग रूसको सैन्य सहयोग आउँदैछ भनेर ढाँटेका थिए। जबकि रूसले उनलाई त्यस्तो कुनै सहयोग गर्ने छैन भन्ने उनले मस्कोमै थाहा पाइसकेका थिए। उनी मस्को पुगेका बेला विद्रोहीहरूले सिरियाको दोस्रो ठूलो सहर एलेप्पो कब्जा गरिसकेका थिए। उनी मस्कोबाट फर्किएर आफू भाग्ने तारतम्य मिलाउन लागेका थिए भन्ने घटनाक्रमले देखाउँछन्। रूसले उनको शासन जोगाउन सहयोग नगरे पनि उनलाई सुरक्षित देश छाडेर भाग्न भने भरमग्दुर प्रयास गरेको देखिन्छ। त्यही योजनाअनुरूप उनले आफ्नो परिवार (श्रीमती र छोराछोरी) लाई गोप्य रूपमा मस्को पुर्‍याए। अनि डिसेम्बर ९ को मध्यराततिर विमानस्थल पुगेर सैनिक जहाजमा आफू पनि भागे। ट्र्याक गर्ने उपकरण बन्द गरेर, कम उचाइमा उडाएर, राडार छल्दै उनी चढेको जहाज सिरियाको तटीय सहर लताकियामा रहेको रूसको सैन्य हवाई अड्डा पुगेको थियो। त्यहीँबाट उनी सैन्य सहयोगमा मस्को पुगेका रोयटर्सले जनाएको छ। उनका प्रधानमन्त्री मोहम्मद जलालीले पनि उनीसँग अन्तिमपटक डिसेम्बर ९ को राति साढे १० बजे फोनमा कुरा भएको बताएका छन्। त्यसमा उनले बसरलाई स्थिति अत्यन्तै प्रतिकूल रहेको, सडकमा आतंक र भय रहेको ब्रिफिङ गरेका थिए। जबाफमा बसरले 'भोलि हेरौंला' भनेका थिए। जलालीले बसरलाई भोलिपल्ट बिहानै सम्पर्क गर्न खोजे पनि कुरा नभएको बताएका छन्। त्यतिञ्जेल सम्भवतः उनी देश छाडेर भागिसकेका थिए। (विभिन्न अन्तर्राष्ट्रिय सञ्चार माध्यमहरूको सहयोगमा तयार पारिएको।) "
    },
    {
        "title": "यसरी बाहिरियो कास्की हिरासतमा रहेका लामिछानेको फोटो",
        "link": "https://www.setopati.com/politics/346372",
        "content": "डा. निकोलस भुसालले तीन दिनअघि फेसबुकमा एउटा पोस्ट गरे- रवि लामिछाने, दुर्गा प्रसाईं लगायतको मानव अधिकार रक्षा गर्न पुस ६ गते चितवनमा जुटौं। गत सोमबार उनले फेसबुकमा यस्तो लेखेर सुतिरहेको व्यक्तिको तस्बिर राखेका थिए। तर यो पोस्टमाथि खासै चर्चा भएको थिएन। सोही तस्बिर राष्ट्रिय स्वतन्त्र पार्टी (रास्वपा) का नेता दीपक बोहराले बुधबार बेलुकी फेसबुकमा राखे। त्यसपछि यो फोटोको चर्चा मात्रै बढेन, गृहमन्त्रीदेखि प्रहरीसम्मको टाउको दुखाइको विषय बन्यो। ‘अन्याय गर्नुको पनि हद हुन्छ, रवि दाइ हिरासत कक्षमा सुतेको सिसिटिभीकाे यो फोटो कास्की प्रहरीले कसलाई पठाउन स्क्रिनसट गरेकाे हाेला? अनि के उद्देश्यका लागि सार्वजनिक गरियाे? कति हो यो फोटोको मूल्य? न्याय मरेको छैन भने कसैले न कसैले त यसकाे मूल्य चुकाउनु पर्ला,’ रविनिकट बोहराले यस्तो लेखेर फेसबुकमा पोस्ट गरेपछि यसले थप चर्चाको रूप लियो। सामाजिक सञ्जालमा आइरहेका तस्बिर सहकारी ठगी, संगठित अपराध र सम्पत्ति शुद्धीकरण कसुरमा पक्राउ परी जिल्ला प्रहरी कार्यालय कास्कीको हिरासतमा रहेका रास्वपा सभापति रवि लामिछानेको भएको भन्ने बोहराको स्टाटस र प्रहरीले नै कसैलाई उक्त तस्बिर पठाएको आरोपले झन् फोटोले चर्चा पायो। कास्की प्रहरीले पनि उक्त तस्बिरको वास्तविकता खोजी गर्न थाल्यो। कास्की प्रहरीका अनुसार तस्बिर पहिलो पटक सामाजिक सञ्जालमा पोस्ट गर्ने व्यक्तिको पहिचानमा प्रहरी जुटेको थियो। बिहीबार बिहान, निकोलस भुसालले उक्त तस्बिर आफूले खिचेको र फेसबुकमा राखेको स्वीकार गरे।  फेसबुक लाइभमा आएका उनले उक्त तस्बिरबारे नकारात्मक रूपमा नबुझ्न रास्वपा नेता, कार्यकर्ताहरूलाई आग्रह गरे। ‘हिरासतमा जाँदा खासमा मोबाइल छाडेर जानुपर्ने हो, मैले रवि लामिछानेको फोटो हिरासतभित्र खिचेको पनि होइन, सिसिटिभी फुटेजमा फोटो खिचेको हो,’ उनले भने, ‘तर सिसिटिभी फुटेजमा पनि मैले फोटो खिच्न नहुने हो, फोटो खिच्दै गर्दा पनि मलाई फिल त भएको थियो। तर गृहमन्त्री भइसकेको मानिसको यस्तो अवस्था जस्तो लागेर फोटो खिचेँ र पुस ६ गते चितवनमा आन्दोलनमा आउनू भनेर फेसबुकमा राखेको थिएँ।’ शनिबारको दिन आफूले प्रहरीकै अघि सिसिटिभी फुटेजबाट फोटो खिचेको भुसालको भनाइ छ। ‘शनिबार प्रहरीकै अघि मैले सिसिटिभी फुटेजबाट फोटो खिचेको हो, अपराह्न ४ बजेतिर। त्यसबेला मेरो फोटो पनि क्यामेरामा कैद भएको होला,’ उनले भने, ‘पुलिस प्रशासनलाई नराम्रो गरौं भनेर होइन। चितवनबाट राति ल्याए पनि यहाँ छुट्टै कोठा दिएर रवि लामिछानेलाई प्रहरीले राखेको छ भनेर देखाउन खोजेको थिएँ।’  सेतोपाटीसँगको कुराकानीमा पनि निकोलसले भने, ‘मैले प्रहरीकै अगाडि रवि लामिछाने सुतिरहेको फोटो सिसिटिभीमा खिचेको हुँ, त्यतिबेला प्रहरीले केही भनेन। यस्तो होला भनेर थाहा पनि भएन, गल्ती भयो।’ रवि लामिछाने पक्राउ परेदेखि नै कास्की प्रहरीले सेवाग्राहीलाई कार्यालयभित्र प्रवेश गर्नुअघि गेटमै मोबाइल छाड्न लगाउने गरेको थियो। तर कार्यालयभित्र रहेको सिसिटिभीमा देखिएका लामिछानेको तस्बिर भुसालले खिचेका थिए। अनुमतिबिना व्यक्ति वा सामूहिक तस्बिर खिच्दा जो कोहीलाई पनि चित्त बुझ्दैन। सहकारी ठगीलगायत विभिन्न अभियोग लागेका र लामो समयदेखि हिरासतमा रहेका लामिछानेको तस्बिर सामाजिक सञ्जालमा आउँदा रास्वपा नेता, कार्यकर्तालाई पनि निको नलागेको हुनुपर्छ। अर्कोतर्फ अनुसन्धानमा रहेका व्यक्तिको फोटो बाहिरिन दिनु प्रहरीको कमजोरी हो भन्ने हिसाबले आलोचना पनि भएका छन्। लामिछाने हिरासतमा सुतिरहेको तस्बिर सामाजिक सञ्जालमा भाइरल भएपछि गृहमन्त्री रमेश लेखकले पनि चासो देखाएका छन्। उनले नेपाल प्रहरीका आइजिपी बसन्तबहादुर कुँवरलाई कास्की हिरासतमा रहेका व्यक्तिको तस्बिर सार्वजनिक भएकोबारे छानबिन गर्न निर्देशन दिएका हुन्। ‘यो विषयमा छानबिन गरी दोषी जोसुकै भए पनि कारबाहीको दायरामा ल्याउन आइजिपीलाई निर्देशन दिएको छु,’ गृहमन्त्री लेखकलाई उद्धृत गर्दै उनको सचिवालयले भनेको छ, ‘हिरासतमा रहेको दाबी गरिएको तस्बिरको विषयमा प्रहरीले अनुसन्धान गर्दैछ।’ सामाजिक सञ्जालमा आफूले हिरासतमा रहेका लामिछानेको फोटो देखेको र फेसबुकमा राखेको रास्वपा नेता बोहराको भनाइ छ। यो फोटो सामाजिक सञ्जालमा आएपछि उनले सभापति लामिछानेसँग बिहीबार बिहान भेटेका थिए। ‘एआईले बनाएको फोटो हो कि भनेर शंका भइरहेको थियो, त्यो फोटो हिरासतमा रहेका रवि दाइकै हो, त्यसमा द्विविधा छैन,’ बोहराले फेसबुक लाइभमा भने, ‘त्यो फोटो सिसिक्यामेराको हो, कसरी बाहिर आयो भन्नेमा पुलिसले छानबिन गर्नेनै छ।’ हिरासतमा रहेका लामिछानेको तस्बिर भाइरल बनेपछि जिल्ला प्रहरी कार्यालय कास्कीका प्रहरी नायब उपरीक्षक बसन्तकुमार शर्माले विज्ञप्ति जारी गरेका छन्। सहकारी ठगी, संगठित अपराध र सम्पत्ति शुद्धीकरण कसुरको अनुसन्धानलाई नकारात्मक प्रभाव पार्ने गरी सामाजिक सञ्जालमा उक्त तस्बिर आएको प्रहरीको भनाइ छ। यो फोटो डा. निकोलस भुसालको फेसबुक पेजबाट पोस्ट भएको पाइएको पनि शर्माले विज्ञप्तिमा उल्लेख गरेका छन्। ‘जिल्ला प्रहरी कार्यालय कास्कीको हिरासत कक्षमा सुतिरहेको अवस्थाको जस्तो अस्पष्ट देखिने तस्बिर केही दिन अगाडि सामाजिक सञ्जालमा हाल चालु रहेको सहकारी ठगी, संगठित अपराध र सम्पत्ति शुद्धीकरण कसुरको तथ्यपुर्ण अनुसन्धानलाई समेत नकरात्मक प्रभाव पार्ने गरी डा निकोलस भुसाल को फेसबुक पेजबाट प्रकाशित भई प्रहरीको व्यवसायिकतामा आँच आउने किसिमले विभिन्न सामाजिक सञ्जालहरूमा सम्प्रेषण भएको अनधिकृत तस्बिरप्रति यस जिल्ला प्रहरी कार्यालय कास्कीको गम्भीर ध्यानाकर्षण भएको छ,’ उनले भनेका छन्। सूचनाको हकसम्बन्धी ऐन, २०६४ मा व्यवस्था भएबमोजिम अपराध अनुसन्धान, तहकिकात तथा अभियोजनमा गोपनियता कायम गर्नु पर्ने व्यवस्था र प्रचलित साइबर अपराधसम्बन्धी कानूनी प्रावधानलाई समेत उल्लंघन गरी अनधिकृत रूपमा उक्त फोटो प्रकाशन तथा सम्प्रेषण भएकोले त्यसमा संलग्न रहेका जो कोहीलाई कानूनी दायरामा ल्याउने कास्की प्रहरीको भनाइ छ। ‘नेपालको संविधान एवं प्रचलित ऐन कानूनबमोजिम फौजदारी न्याय प्रणालीका मूल्य मान्यताको अनुसरण गर्दै तथ्य एवं प्रमाणमुखी अनुसन्धान गर्न जिल्ला प्रहरी कार्यालय कास्की सदैव प्रतिवद्ध रहेको व्यहोरा अनुरोध गर्दछ,’ प्रहरीले भनेको छ, ‘गोपनियता कायम राख्नुपर्ने विषयमा संवेदनशिल रही सूचना र समाचार सम्प्रेषण गरी अनुसन्धान कार्यमा सहयोग गरिदिनु हुन सम्बन्धित सबैमा अनुरोध गरिन्छ।’ रास्वपा सभापति लामिछाने गत कात्तिक २ गते पक्राउ परेका थिए। पछिल्लो समय कास्की अदालतबाट थप चार दिनको म्याद लिएर उनलाई हिरासतमा राखिएको छ। शुक्रबारसम्म लामिछानेविरूद्ध जिल्ला अदालतमा मुद्दा पेस गर्ने तयारी छ।            "
    },
    {
        "title": "भारत र चीनको विकास नेपालका लागि अनुकरणीय– पूर्व राष्ट्रपति भण्डारी",
        "link": "https://www.setopati.com/politics/346375",
        "content": "पूर्व राष्ट्रपति विद्यादेवी भण्डारीले भारत र चीनको विकास नेपालका लागि अनुकरणीय भएको बताएकी छिन्। त्रिभुवन विश्वविद्यालय र चीनको सिचुवान विश्वविद्यालय अन्तर्गत चाइना सेन्टर फर साउथ एसियन स्टडिजले संयुक्त रूपमा आयोजना गरेको फेवा संवाद २०२४ को उद्घाटन गर्दै भण्डारीले उक्त कुरा बताएकी हुन्। ‘हाम्रा दुई निकट छिमेकी राष्ट्रहरू भारत र चीन नेपालको विकासमा साझेदार राष्ट्र मात्र नभई उनीहरूको उत्तरोत्तर विकास हाम्रा लागि अनुकरणीय रहेको छ,’ उनले भनिन्, ‘दुवै राष्ट्रबाट प्राप्त सहयोग र उनीहरूको अनुभवबाट हामीले प्रशस्त फाइदा उठाउन सक्छौं।’ भण्डारीले यी दुई देशको विकास उनीहरूका तर्फबाट प्राप्त सहयोग नेपालका लागि हौसला र प्रेरणा बनेको पनि बताइन्। भारत र चीनका सवल र सक्षम नेतृत्वका कारण एसिया विश्व आर्थिक तथा प्राविधिक विकासको केन्द्र बनेको भन्दै उनले नेपालको विकास गर्ने दायित्व आफुहरूको हातमा रहेको बताइन्। नेपालको विश्वभर मित्र र शुभचिन्तक रहेको भन्दै उनले विकसित र आत्मनिर्भर नेपाल नै आफुहरूको प्रतिष्ठा र दिगो आन्तरिक सहिष्णुताको कडी बन्न सक्ने बताइन्। अर्को प्रसंगमा पूर्व राष्ट्रपति भण्डारीले नेपालले विकास प्रक्रियालाई तीव्रता दिइरहँदा जलवायु परिवर्तनले नकारात्मक प्रभाव पारेको बताइन्। जलवायु अनुकुलनका लागि बनेका नीति तथा कार्यक्रम प्रभावकारी कार्यान्वयन गर्न उनले जोड दिइन्। जलावायु संकटको जिम्मेवारी विकसित र औद्योगिक मुलुकले लिनुपर्ने भन्दै उनले जलवायु न्यायका लागि प्रदुषण गर्न योगदान नभएका राष्ट्रलाई क्षतिपूर्ति दिनुपर्ने बताइन्। ‘जलवायु जोखिममा रहेका देशहरूलाई अनुकुलनका लागि हानी तथा नोक्सानीको क्षतिपूर्ति बापत बिना शर्त वित्तीय स्रोत र प्रविधि उपलब्ध गराउनुपर्छ,’ उनले भनिन्। नेपालमा पहिलो पटक आयोजना गरिएको उक्त संवाद सम्मेलनमा चीनबाट ३० जना, नेपालका २० जना, भारत, पाकिस्तान, श्रीलंका र बंगलादेशबाट ३/३ जना, भुटान, मलेसिया, सिंगापुर, ईण्डोनेसिया लगायत देशका विषयविज्ञ, अर्थशास्त्री लगायत सहभागी भएको त्रिभुवन विश्वविद्यालयका रेक्टर खड्ग केसीले बताए। बिहीबार र शुक्रबार चल्ने विभिन्न सेसनमा उनीहरूले आ–आफ्नो प्रस्तुति दिनेछन् भने प्यानल छलफलको कार्यक्रम पनि राखिएको उनले बताए।  सम्मेलनमा शिक्षामन्त्री विद्यादेवी भट्टराई, पूर्व मन्त्रीहरू कमल थापा, डा. युवराज खतिवडा, प्रदीप ज्ञवाली, डा. प्रकाशशरण महत, योजना आयोगका पूर्व उपाध्यक्ष डा. दीपेन्द्रबहादुर क्षेत्री, प्रा.डा. गोविन्दराज पोखरेल, डा. विश्व पौडेल लगायतले बोल्ने कार्यक्रम छ। "
    },
    {
        "title": "आइजिपीलाई गृहमन्त्रीको निर्देशन- हिरासतको तस्बिर सार्वजनिक गर्नेलाई कारबाही गर्नू",
        "link": "https://www.setopati.com/politics/346364",
        "content": "गृहमन्त्री रमेश लेखकले कास्की प्रहरीको हिरासतमा रहेका राष्ट्रिय स्वतन्त्र पार्टी (रास्वपा) का सभापति रवि लामिछानेको तस्बिर सार्वजनिक भएको विषयमा छानबिन गर्न निर्देशन दिएका छन्। गृहमन्त्री लेखकले बिहीबार प्रहरीका महानिरीक्षक बसन्तबहादुर कुँवरलाई उक्त विषयमा छानबिन गरी कारबाहीको दायरामा ल्याउन निर्देशन दिएका हुन्। ‘यो विषयमा छानबिन गरी दोषी जोसुकै भए पनि कारबाहीको दायरामा ल्याउन आइजिपीलाई निर्देशन दिएको छु,’ गृहमन्त्री लेखकले भने, ‘हिरासतमा रहेको दाबी गरिएको तस्बिरको विषयमा प्रहरीले अनुसन्धान गर्दैछ।’ त्यसैगरी प्रहरी प्रवक्ता वरिष्ठ प्रहरी उपरीक्षक विश्व अधिकारीले पनि यस घटनाको अनुसन्धान सुरू भएको बताए। कास्की हिरासतमा सुतिरहेका रवि लामिछानेको फोटो सामाजिक सञ्जालमा भाइरल भएको थियो।  उक्त तस्बिर डा. निकोलस भुसालले खिचेर फेसबुकमार्फत् सार्वजनिक गरेको स्वीकार गरेका छन्। उनले गत शनिबार लामिछानेलाई भेट्न जाँदा प्रहरीकै अगाडि फोटो खिचेको र गल्ती भएको भन्दै सामाजिक सञ्जालमार्फत माफी मागेका छन्।  यो पनि:  निकोलसले भने- प्रहरीकै अगाडि रविको फोटो सिसिटीभीमा खिचेको हुँ, गल्ती भयो रविको भन्दै फोटो सार्वजनिक गर्नेलाई खोज्दै प्रहरी, के हुन्छ कारबाही? "
    },
    {
        "title": "सदस्यता बाँड्न नेविसंघले तोक्यो ११३ क्याम्पसमा प्रतिनिधि, शेखर पक्षको विरोध",
        "link": "https://www.setopati.com/politics/346341",
        "content": "नेपाली कांग्रेसको भ्रातृ संस्था नेपाल विद्यार्थी संघले सदस्यता वितरणका लागि एक सय १३ क्याम्पसमा केन्द्रीय प्रतिनिधि तोकेको छ। गत पुस २ गते अध्यक्ष दुजाङ शेर्पाले १२ औं महाधिवेशनको प्रारम्भिक चरणका रूपमा सदस्यता वितरण गर्न क्याम्पसहरूमा केन्द्रीय प्रतिनिधि तोकेका हुन्। राष्ट्रव्यापी सदस्यता वितरण तथा सुझाव संकलन कार्य पुस ५ गतेदेखि सुरू गरिने पनि अध्यक्ष शेर्पाको भनाइ छ। कांग्रेसले चैतभित्रै नेविसंघको १२ औं महाधिवेशन गर्न निर्देशन समिति पनि बनाएको छ। नेविसंघमा ७१० जना केन्द्रीय सदस्य छन्। केन्द्रीय सदस्यहरूलाई नै क्याम्पसहरूमा पुगेर सदस्यता वितरण र सुझाव संकलन गर्ने जिम्मेवारीसहित केन्द्रीय प्रतिनिधि तोकिएको हो। तर पार्टीभित्रको संस्थापनइतर समूहका नेता शेखर कोइरालानिकट नेविसंघ केन्द्रीय सदस्यहरूले भने केन्द्रीय प्रतिनिधि तोक्ने अध्यक्ष शेर्पाको निर्णयको विरोध गरेका छन्। ‘केन्द्रीय सदस्यहरूलाई केन्द्रीय प्रतिनिधि तोकेर पठाइएको भन्ने परिपत्र नेविसंघको हाल मोजुदा विधान २०७५ को सातौं संशोधन भाग २ को धारा ५ अनुसार सदस्यता वितरणसम्बन्धी व्यवस्थाको प्रतिकूल हुने गरी जिल्ला, पालिका, क्याम्पस इकाइ समितिको अधिकारलाई कुण्ठित गर्ने कार्यप्रति खेद प्रकट गर्दछौं,’ केन्द्रीय सदस्य प्रेमिका राना मगरले बुधबार निकालेको विज्ञप्तिमा उल्लेख छ। उनले १२ औं महाधिवेशन हुन नदिने षड्यन्त्रप्रति सचेत र सजग रहन पनि भनेकी छन्। गैर सांगठनिक क्रियाकलापमा अध्यक्ष शेर्पाले अग्रसरता देखाएको भन्दै उनले पार्टी निर्देशक समिति र केन्द्रीय समितिबाट छानबिनको मागसमेत गरेकी छन्।  साथै उनले १२ औं महाधिवेशन गर्न छिट्टै केन्द्रीय प्रतिनिधि तोकिने पनि उल्लेख गरेकी छन्। लामो समयदेखि नेविसंघको महाधिवेशन हुन सकेको छैन। यस्तो छ विज्ञप्ति:   "
    },
    {
        "title": "जिल्ला-जिल्लामा मतदान गरेर उमेर हद विवाद टुंग्याउँदै अनेरास्ववियु (क्रान्तिकारी)",
        "link": "https://www.setopati.com/politics/346343",
        "content": "नेकपा (माओवादी  केन्द्र) को विद्यार्थी संगठन अनेरास्ववियु (क्रान्तिकारी) ले  नेतृत्वको उमेर हदबारे निर्वाचन गर्ने भएको छ। गत असोजमा भएको सम्मेलनमा उमेर हद लगाउने कि नलगाउने भन्नेबारे विवाद भएपछि रोकिएको नेतृत्व चयन प्रक्रिया उमेर हदबारे निर्वाचन गरेर त्यहीँबाट सुरू गर्ने निर्णय भएको हो। निर्वाचन कमिटी र विघटित अनेरास्ववियु (क्रान्तिकारी) का पदाधिकारीको बैठकले यही पुस १० गतेसम्म उमेर हद लागु गर्ने कि नगर्ने भन्ने बारेमा मतदान गर्ने र १६ गते नेतृत्वको निर्वाचन गर्ने निर्णय गरेको विघटित अनेरास्ववियु (क्रान्तिकारी) की अध्यक्ष पञ्चा सिंहले जानकारी दिइन्। उनले पार्टीको पदाधिकारी बैठकले विद्यार्थीको सम्मेलन जहाँ रोकिएको हो, त्यहीबाट सुरू गर्न निर्देशन दिएकाले आफूहरूले सुरूमा उमेर हद र त्यसपछि नेतृत्वको निर्वाचन गर्ने निर्णय गरेको बताइन्। उनले पुस १० गतेभित्रमा उमेर हदको निर्वाचन सम्बन्धित जिल्लाहरूमा नै गर्ने र १६ गतेभित्रमा नेतृत्वको निर्वाचन गरिसक्ने जानकारी दिइन्। यो पटक निर्वाचनका लागि काठमाडौंमा सम्मेलन नगर्ने र प्रतिनिधिहरूले सम्बन्धित जिल्ला कमिटीमै मतदान गर्ने सिंहले बताइन्। ७७ भौगोलिक र अरू विशेष कमिटीहरू गरेर अनेरास्ववियु (क्रान्तिकारी) का ८६ वटा कमिटी छन्। अनेरास्ववियु (क्रान्तिकारी) ले पहिलो पटक निर्वाचन प्रक्रियाबाट दुई हजार तीन सय प्रतिनिधि छानेको थियो। निर्वाचन प्रक्रियाबाटै संगठनको नेतृत्व छान्ने भनेर भएको सम्मेलन भने उमेर हद लागु गर्ने कि नगर्ने भन्ने बारेमा विद्यार्थीहरूबीच मतभेद र कुर्सी हानाहान भएपछि रोकिएको थियो। त्यसपछि मंसिर २३ गतेसम्मका लागि सम्मेलन स्थगित भएको थियो। उक्त सम्मेलन पनि समय नपुगेको भन्दै स्थगित भएपछि विद्यार्थी नेताहरूले निर्णय दिन पार्टी नेतृत्वलाई दवाव दिँदै आएका थिए। अब उमेर हद लागु गर्ने पक्षमा मतदान भयो भने ३२ वर्षभन्दा मुनिका विद्यार्थी नेताहरूले नेतृत्वका लागि प्रतिष्पर्धा गर्नेछन्। त्यसो हुँदा अहिले अनेरास्ववियु (क्रान्तिकारी) को पदाधिकारीमा रहेका सबै नेताहरूले स्वतः अवकाश पाउनेछन्। उमेरहद लागु भएन भने पदाधिकारीमा रहेका नेताहरू नै प्रतिष्पर्धा गर्नेछन्।  "
    },
    {
        "title": "रविको भन्दै फोटो सार्वजनिक गर्नेलाई खोज्दै प्रहरी, के हुन्छ कारबाही?",
        "link": "https://www.setopati.com/politics/346344",
        "content": "जिल्ला प्रहरी कार्यालय कास्कीको हिरासतभित्र सुतिरहेको व्यक्तिको तस्बिर राष्ट्रिय स्वतन्त्र पार्टी (रास्वपा) का सभापति रवि लामिछाने भएको भन्दै सामाजिक सञ्जाल फेसबुकलगायतमा भाइरल छ। रास्वपाका नेता दीपक बोहराले पनि उक्त तस्बिर फेसबुकमा राखेका छन्। यो फोटो रास्वपा सभापति लामिछानेको हो कि होइन प्रहरीले पुष्टि गरिसकेको छैन। तर जिल्ला प्रहरी कार्यालय कास्कीका प्रहरी नायब उपरीक्षक बसन्त शर्माले यसबारे प्रहरीले अनुसन्धान गरिराखेको बताए। ‘यो फोटोको वास्तविकता र खिच्ने तथा पोस्ट गर्ने व्यक्तिको खोजी भइरहेको छ, प्रहरीले अनुसन्धान गरिराखेको छ,’ उनले भने, ‘फोटो खिच्ने र सार्वजनिक गर्ने व्यक्ति पहिचान गरेपछि प्रचलित कानुनअनुसार कारबाही अघि बढ्छ।’ तर डा. निकोलस भुसालले भने उक्त तस्बिर रवि लामिछानेकै भएको र आफूले खिचेको दाबी गरेका छन्। ‘रवि दाइलाई भेटिसकेपछि पुलिसकै अगाडि मैले उक्त फोटो खिचेको हो, रवि लामिछानेको अवस्था के छ भनेर म स्वास्थ्य जाँच गर्न गएको थिएँ,’ भुसालले एक भिडिओमा दाबी गरेका छन्, ‘रवि लामिछानेको अवस्था देखाउन पनि मैले यो तस्बिर फेसबुकमा पोस्ट गरेको थिएँ।’ आफूले पुस ६ गते आन्दोलन गरौं भन्दै दुई दिनअघि नै उक्त फोटो फेसबुकमा राखेको र पछि हटाएको दाबी पनि उनको छ।  ‘दुई दिनअघि फोटो राख्दै पुस ६ गते आन्दोलन गरौं भनेको थिएँ। तर भ्रम छरिएकोले त्यो फोटो हटाएको थिएँ। त्यो फोटो प्रहरीले ल्याएको होइन मैले फोटो बाहिर ल्याएको हो, प्रहरी र नेपाल सरकारसँग माफी चाहन्छु,’ उनले भने। आफूले भाइरल गराउँछु भन्ने सोचका साथ लामिछानेको फोटो नखिचेको पनि उनको भनाइ छ। ‘भाइरल गराउँछु भनेर वा कसैलाई दोष लगाउन फोटो ल्याएको होइन। वास्तविक अवस्था देखाउन खोजेको हो,’ उनले भनेका छन्। साथै उनले बिहीबार फेसबुकमा स्टाटस पोस्ट गर्दै हिरासतमा रहेका भनिएका व्यक्तिको फोटो आफूले खिचेको र गल्ती भएको बताएका छन्।  रास्वपा सभापति लामिछाने सहकारी ठगी, संगठित अपराध र सम्पत्ति शुद्धीकरण कसुरमा गत कात्तिक २ गते केन्द्रीय कार्यालय च:मतिबाट पक्राउ परेका थिए। उनलाई सोही दिन कास्की लगिएको थियो। लामिछानेलाई हिरासतमा राख्न प्रहरीले पछिल्लो पटक कास्की जिल्ला चार दिनको म्याद लिएको थियो। लामिछानेविरूद्ध शुक्रबारभित्रै कास्की अदालतमा मुद्दा पेस गरिसक्नुपर्छ। यो पनि: रविको भन्दै फोटो सार्वजनिक गर्नेलाई खोज्दै प्रहरी, के हुन्छ कारबाही? "
    },
    {
        "title": "पत्रकार महासंघलाई सकेसम्म पत्रकारहरूको मात्र संस्था बनाउँछु: निर्मला शर्मा (भिडिओ)",
        "link": "https://www.setopati.com/politics/346224",
        "content": "नेपाल पत्रकार महासंघ स्थापनाको करिब ७० वर्षमा नेतृत्वमा पुगिन्- निर्मला शर्मा। मंसिर २८ गते भएको अधिवेशनबाट शर्मा अध्यक्ष निर्वाचित भएकी हुन्। शर्मा अध्यक्षमा निर्वाचित भएसँगै महासंघले पहिलो महिला नेतृत्व पाएको हो। पछिल्लो समय पत्रकार महासंघमाथि राजनीतिक दलहरूको हस्तक्षेप बढ्दै गएको छ। यसपालि पनि नेपाली कांग्रेसको शुभेच्छुक संस्था नेपाल प्रेस युनियन र नेकपा (एमाले) को भ्रातृ संस्था प्रेस चौतारीबीच गठबन्धन भएको थियो। प्रेस चौतारीकी शर्मा अध्यक्ष उम्मेदवार भई युनियनको सहयोगमा जितेकी हुन्। यो गठबन्धनले १३ सदस्यीय पदाधिकारीमा कोषाध्यक्षबाहेक अरू पद जित्यो। कोषाध्यक्ष भने नेकपा (माओवादी केन्द्र) निकट प्रेस सेन्टरका रामकृष्ण अधिकारीले जिते। प्रेस सेन्टरले पनि स्वतन्त्रसहित विभिन्न ६ संगठनसँग गठबन्धन गरी उम्मेदवार खडा गरेको थियो। पत्रकार महासंघमा समाचार लेखिरहेका पत्रकारहरूले नै अपनत्व नलिएको चर्चा पनि हुने गर्छ। महासंघलाई राजनीतिक हस्तक्षेपमुक्त गरी पत्रकारहरूकै हकहितमा लड्ने बनाउने चुनौती शर्मा नेतृत्वको नवनिर्वाचित समितिलाई छ। अध्यक्ष शर्माले पत्रकार महासंघलाई पत्रकारहरूकै मात्र संस्था बनाउने बताएकी छन्। पत्रकार महासंघमा बढेको राजनीतिक हस्तक्षेप अन्त्य, महासंघको आगामी कार्ययोजनालगायत विषयमा सेतोपाटीले पत्रकार महासंघकी नवनिर्वाचित अध्यक्ष शर्मासँग गरेको कुराकानीको भिडिओ:  "
    },
    {
        "title": "सरकार अहिले ढल्छ, भरै ढल्छ भनेर धारे हात लगाउनेहरू छन्: प्रधानमन्त्री ओली",
        "link": "https://www.setopati.com/politics/346317",
        "content": "प्रधानमन्त्री केपी शर्मा ओलीले राजनीतिक अन्योल, अस्थिरता र भ्रष्टाचारले सीमा नाघेपछि नेकपा (एमाले) र नेपाली कांग्रेस मिलेर सरकार बनाउनु परेको बताएका छन्। नेपाल उत्पीडित जातीय मुक्ति समाजको ३७ औं स्थापना दिवसका अवसरमा बुधबार भएको कार्यक्रममा प्रधानमन्त्री ओलीले अघिल्लो सरकारतर्फ लक्ष्य गर्दै कमिलाको आयु पुग्यो भने पखेटा पलाउँछ भने झैँ मुलुकका एमाले र कांग्रेसजस्ता पार्टी हुँदाहुँदै कस कसका के के नाँच चलेका हुन् भनेर जनताले भन्न थालेपछि स्थिरतातर्फ देशलाई फर्काउन आफूहरुले नयाँ सरकार बनाएको बताए। ‘हामी सुशासन र विकास फेरि फर्काएर मुलुकलाई गन्तव्यमा लानेछौं। हाम्रो सरकारलाई सराप्नेहरू पनि नभएका होइनन्। सरकार अहिले ढल्छ, भरे ढल्छ भनेर धारे हात लगाउनेहरु छन्,’ उनले भने, ‘यी दुई पुराना पार्टीले समाज सुधारको यात्रा सञ्चालन गर्दै आएक छन्। राजाका पालामा अनेक मुद्दा मामिला लगाएर जनतालाई फसाउने, जातीय विद्वेष फैलाउने काम भएका थिए। हामी मानिस हौँ र मानिस भनेको सबै बराबर हुन्छ। जातपात भन्ने नचाहिने कुरा हो। यसको अन्त्यका लागि हामी विद्यमान कानुनमा आवश्यक संशोधनका लागि पनि लाग्नेछौं।’"
    },
    {
        "title": "उत्पीडित वर्गको राज्यमा समान हक र पहुँचबिना देश अघि बढ्दैन: देउवा",
        "link": "https://www.setopati.com/politics/346313",
        "content": "नेपाली कांग्रेसका सभापति शेरबहादुर देउवाले राज्यका सबै जातजाति, समुदाय, क्षेत्रको समानतामुलक विकासले मात्रै मुलुकको समग्र विकास सम्भव रहेको बताएका छन्। नेपाल उत्पीडित जातिय मुक्ति समाजको ३७ औं स्थापना दिवसको अवसरमा काठमाडौंमा आयोजित कार्यक्रममा बोल्दै सभापति देउवाले समता र समन्वय मुलुकको विकासको प्रमुख आधार हो भन्ने यथार्थलाई बुझेर सबैले गहिरो गरी आत्मसाथ गर्नुपर्ने आवश्यकता भएको बताए। ‘समता र समन्वय मुलुकको विकासको प्रमुख आधार हो भन्ने यथार्थलाई बुझेर सबैले गहिरो गरी आत्मसाथ गर्नुपर्ने आजको आवश्यकता हो। राज्यका सबै जातजाति, समुदाय, क्षेत्रको समानतामुलक विकासले मात्रै मुलुकको समग्र विकास सम्भव हुन्छ। नेपालको संविधान र कानूनमा क्रमिक रूपमा अधिकार र समानताको विषयवस्तु समावेश हुँदै आएका छन्। तर यसको व्यवहारिक र कार्यान्वयन अझै प्रभावकारी बनाउन जरूरी छ,’ उनले भने। संविधानले खास गरी राज्यको मुलधार भन्दा बाहिर रहेका जाति, वर्ग, क्षेत्र र समुदायका लागि राज्यका सबै निकायमा यथा सम्भव समानुपातिक, समावेशिता र आरक्षणको सुनिश्चितता गरेको पनि उनको भनाइ छ। ‘यही मान्यतालाई आत्मसाथ गर्दै हामीले दलित आयोग जस्ता संवैधानिक संस्थाहरूको गठन गरेका हौँ। त्यसका बाबजुत दलित वर्गलाई राज्यका निकायहरुमा सहज र सरल पहुँच स्थापित गर्ने सवालमा अझै चुनौतिको विषय छ। त्यसतर्फ गम्भीर समीक्षा गर्दै राज्यले पहलकदमी लिन आवश्यक छ। यसमा ढिलासुस्ती गर्न हुँदैन। सदियौँदेखि उपेक्षित, उत्पीडित वर्गको राज्यमा समान हक र पहुँच बिना समृद्धिको नारा दिएर मात्रै देश अघि बढ्न सक्दैन,’ उनले भने। (न्युज एजेन्सी नेपाल) "
    },
    {
        "title": "राष्ट्रपति पौडेलले गरे भारत र मलेसियामा राजदूत नियुक्त",
        "link": "https://www.setopati.com/politics/346305",
        "content": "राष्ट्रपति रामचन्द्र पौडेलले दुई देशमा राजदूतलाई नियुक्त गरेका छन्। उनले भारतका लागि नेपाली राजदूत शंकरप्रसाद शर्मा र मलेसियाका लागि नेपालको आवासीय राजदूत नेत्रप्रसाद तिम्सिनालाई नियुक्त गरेका हुन्। राष्ट्रपति पौडेलले उनीहरूलाई नेपालको संविधानको धारा २८२ को उपधारा १ बमोजिम मन्त्रिपरिषद्को सिफारिसमा नियुक्त गरेका हुन्। "
    },
    {
        "title": "नेकपाको बर्खेबालीः १५ सय क्विन्टल उत्पादन",
        "link": "https://www.setopati.com/politics/346299",
        "content": "विप्लव नेतृत्वको नेकपाले गत बर्खामा लगाएको धान लगायत बालीबाट १५ सय क्विन्टल उत्पादन गरेको छ। कपिलवस्तुको शिवगढीमा सोमबार र मंगलबार भएको केन्द्रीय कमिटी बैठकमा केन्द्रीय सदस्यहरूले आ-आफूले गरेको उत्पादनबारे रिपोर्टिङ गरेका थिए। उनीहरूले गरेको रिपोर्टिङका आधारमा अहिलेसम्म १५ सय क्विन्टल बाली उत्पादन गरेको प्रवक्ता खड्क विश्वकर्मा प्रकाण्डले जानकारी दिए। उनले आउँदो वर्ष उत्पादनलाई अझै धेरै बढाउने निर्णय पनि बैठकले गरेको जानकारी दिए। उत्पादन र श्रममार्फत् मुलुकलाई समृद्धिमा लैजाने नीति अनुरूप आफूहरू खेतीपातीमा लागेको प्रकाण्डले बताए। गत बर्खामा नेकपाले १२० बिगाह जग्गामा खेतीपाती गरेको थियो। "
    },
    {
        "title": "शिक्षा समितिले गठन गर्‍यो चार उपसमिति",
        "link": "https://www.setopati.com/politics/346295",
        "content": "प्रतिनिधि सभाअन्तर्गतको शिक्षा, स्वास्थ्य तथा सूचना प्रविधि समितिले चार वटा उपसमिति गठन गरेको छ। सिंहदरबारमा बुधबार बसेको बैठकले स्वास्थ्य तथा जनसंख्या अध्ययन उपसमिति, युवा तथा खेलकुद, शिक्षा, विज्ञान तथा प्रविधि अध्ययन उपसमिति र सञ्चार तथा सूचना प्रविधि अध्ययन उपसमिति गठन गरेको हो। समिति सभापति अम्मरबहादुर थापाका अनुसार स्वास्थ्य तथा जनसंख्या अध्ययन उपसमितिमा डा. तोषिमा कार्की, दीपा शर्मा, छविलाल विश्वकर्मा, चन्द्रकान्त भण्डारी, महेन्द्रकुमार राय, रेखा शर्मा, रामप्रकाश चौधरी छन्। युवा तथा खेलकुद अध्ययन उपसमितिमा चन्द्रकान्त भण्डारी, प्रभु हजरा, दीपा शर्मा, डिगबहादुर लिम्बू, महेन्द्र राय यादव, डा. तोषिमा कार्की, विनिताकुमारी सिंह छन्। शिक्षा, विज्ञान तथा प्रविधि अध्ययन उपसमितिमा देवेन्द्र पौडेल, कालुराम राई, सरिता भुषाल, संगीता मण्डल धानुक, लिलादेवी बोखिम लिम्बू, सुमना श्रेष्ठ, रामप्रकाश चौधरी छन्। सञ्चार तथा सूचना प्रविधि अध्ययन उपसमितिमा छविलाल विश्वकर्मा, ईश्वरी घर्ती, धनराज गुरुङ, लिलादेवी बोखिम लिम्बू, रेखा शर्मा, सुमना श्रेष्ठ, विना जैसवाल छन्। उपसमितिले आफ्नो क्षेत्रअधिकारभित्र पर्ने निकायको नीति तथा कार्यक्रम, स्रोत परिचालन तथा व्यवस्थापन, सार्वजनिक सम्पत्ति संरक्षण, सरकारी आश्वासन, प्रत्यायोजित विधायन तथा ती निकायमा अन्य काम, कारबाही एवं क्रियाकलापको अध्ययन गर्नेछन्। अध्ययनका सिलसिलामा उपसमितिले स्थलगत अवलोकन, अन्तरक्रिया लगायतका संसदीय निगरानीसम्बन्धी सबै कार्य गर्न सक्नेछ। उपसमितिको कार्यावधि १ वर्ष हुनेछ भने प्रत्येक तीन महिनामा समितिसमक्ष कार्यप्रगति पेस गर्नुपर्नेछ। उपसमितिले संयोजक सदस्यमध्येबाट चयन गर्नेछ। (न्युज एजेन्सी नेपाल) "
    },
    {
        "title": "घनश्याम भूसालको नेतृत्वमा आन्दोलन गर्दै एकीकृत समाजवादी",
        "link": "https://www.setopati.com/politics/346281",
        "content": "नेकपा (एकीकृत समाजवादी) ले स्थानीय स्तरदेखि केन्द्रसम्म आन्दोलन गर्ने तयारी गरेको छ। मंगलबार सकिएको स्थायी कमिटी बैठकले जनताका आवाज उठाउने गरी आन्दोलन गर्ने निर्णय गरेको हो। आन्दोलनका लागि महासचिव घनश्याम भूसालको नेतृत्वमा समितिसमेत गठन भइसकेको छ। समितिमा नेता जीवनराम श्रेष्ठ पनि छन्। अरू सदस्य पछि थप गरिने एकीकृत समाजवादीले जनाएको छ। पार्टी उपाध्यक्ष जगन्नाथ खतिवडाले दिएको जानकारीअनुसार पार्टीलाई जनतासँग जोड्नका निम्ति आन्दोलन गर्न लागिएको हो। ‘जनताका दैनिक समस्या, सुशासन, भ्रष्टाचारविरूद्ध जनताका चेतना वृद्धि गर्न आन्दोलन गर्न लागेका हौं,’ उनले भने, ‘जनसंघर्षको वा आन्दोलनको माध्यमबाट पार्टीलाई निर्माण, सुदृढीकरण र विस्तार गर्न सकिन्छ भन्ने सम्झेर अबका केही महिना हामी आन्दोलन गर्दैछौं।’ जनताका आवाज उठान गर्ने गरी स्थानीयस्तरदेखि केन्द्रसम्म आन्दोलन गर्ने र केही दिनभित्र मूल कार्यक्रम सार्वजनिक गरिने पनि उनले बताए। साथै एकीकृत समाजवादीले आगामी निर्वाचनहरूमा पार्टीबाटै उम्मेदवार बनाउने गरी तयारी गरिने जनाएको छ। ‘आगामी निर्वाचनहरूमा पार्टीको तर्फबाट एकल उम्मेदवारी दिन सक्ने गरी सबै प्रयाससहित जनतामा जाने पनि निर्णय भएको छ,’ खतिवडाले भने। यो पनि: महाधिवेशनको ६ महिनापछि एकीकृत समाजवादीले दियो नेताहरूलाई जिम्मेवारी "
    },
    {
        "title": "महाधिवेशनको ६ महिनापछि एकीकृत समाजवादीले दियो नेताहरूलाई जिम्मेवारी",
        "link": "https://www.setopati.com/politics/346269",
        "content": "नेकपा (एकीकृत समाजवादी) ले नेताहरूको जिम्मेवारी तोकेको छ। महाधिवेशन भएको ६ महिनापछि एकीकृत समाजवादीले स्थायी कमिटी बैठकबाट नेताहरूको कार्यविभाजन गरेको हो। महासचिव घनश्याम भूसालका अनुसार २४ सदस्यीय सचिवालय पनि गठन भएको छ। अध्यक्ष माधवकुमार नेपालको नेतृत्वमा सचिवालय गठन गरिएको हो। एकीकृत समाजवादीले सम्मानित नेता झलनाथ खनाललाई स्कुल विभाग प्रमुखको जिम्मेवारी दिएको छ। संगठन विभाग प्रमुखमा बेदुराम भुसाल छन्। स्रोतका अनुसार महासचिव घनश्याम नै संगठन विभाग प्रमुख हुन चाहेका थिए। तर अध्यक्ष नेपालले बेदुरामलाई उक्त जिम्मेवारी दिएका हुन्।  महासचिव घनश्याम भूसाललाई अनुगमन तथा मूल्याङ्कन विभाग प्रमुखको जिम्मेवारी दिइएको हो। विदेश विभाग प्रमुखमा प्रमेश हमाल, राजकीय मामिला विभाग प्रमुख घनेन्द्र बस्नेत, मोर्चा फाँट प्रमुखमा वरिष्ठ उपाध्यक्ष राजेन्द्र पाण्डेलाई जिम्मेवारी दिइएको एकीकृत समाजवादीले जनाएको छ। जगन्नाथ खतिवडालाई सङ्घीय तथा प्रादेशिक मामिला प्रमुख, उपाध्यक्ष प्रकाश ज्वालालाई प्रचार विभाग प्रमुख, उपाध्यक्ष जयन्ती राईलाई अखिल नेपाल महिला सङ्घ समाजवादीको इन्चार्जको जिम्मेवारी दिइएको हो। उपाध्यक्ष भानुभक्त जोशीलाई सुदूरपश्चिम प्रदेश इन्चार्ज, उपाध्यक्ष धर्मनाथप्रसाद साहलाई मधेस प्रदेश इञ्चार्ज, उपाध्यक्ष गङ्गालाल तुलाधरलाई बागमती प्रदेश इन्चार्जको जिम्मेवारी दिइएको एकीकृत समाजवादीको भनाइ छ। उपमहासचिव राजेन्द्र राईलाई कोशी प्रदेश इन्चार्जको जिम्मेवारी दिइएको छ। उपमहासचिव रामकुमार भट्टराईलाई कार्यालय सचिव, उपमहासचिव गरिमा शाहलाई संसदीय इन्चार्ज, उपाध्यक्ष मेटमणि चौधरीलाई लुम्बिनी इञ्चार्जको जिम्मा दिइएको छ। सचिव श्रीनाथ बराललाई गण्डकी इन्चार्ज, सचिव चन्द्रबहादुर शाहीलाई कर्णाली इन्चार्ज, युवा विभाग इन्चार्ज लक्ष्मण केसी र विद्यार्थी विभाग इन्चार्जको जिम्मेवारी रामकुमारी झाँक्रीलाई दिइएको छ। एकीकृत समाजवादीले गत असार २० गते महाधिवेशनबाट अध्यक्षमा नेपाललाई चयन गरेको थियो। "
    },
    {
        "title": "त्रिविको जग्गा र सम्पत्ति खोजबिन आयोगले बुझायो प्रधानमन्त्रीलाई प्रतिवेदन",
        "link": "https://www.setopati.com/politics/346263",
        "content": "त्रिभुवन विश्वविद्यालयको जग्गा र सम्पत्ति खोजबिन आयोगले कुलपतिसमेत रहेका प्रधानमन्त्री केपी शर्मा ओलीलाई अध्ययन प्रतिवेदन बुझाएको छ। सरकारले त्रिविको जग्गा र सम्पत्ति खोजबिन अध्ययन गर्न पूर्वसचिव शारदाप्रसाद त्रितालको नेतृत्वमा आयोग गठन गरेको थियो। उक्त आयोगले कुलपतिसमेत रहेका प्रधानमन्त्री ओलीलाई मंगलबार भेटेर अध्ययन प्रतिवेदन बुझाएको हो। आयोगले अध्ययन प्रतिवेदन बुझाउने कार्यक्रममा सहकुलपतिसमेत रहेकी शिक्षा, विज्ञान तथा प्रविधि मन्त्री विद्या भट्टराई पनि उपस्थित थिइन्। आयोगका अध्यक्ष त्रिताल बिरामी भएकोले उपस्थित हुन सकेका थिएनन्। आयोगबाट प्रतिवेदन बुझ्दै प्रधानमन्त्रीसमेत रहेका कुलपति ओलीले त्रिविको जग्गा खोजबिन आयोगले प्रतिवेदनमा सिफारिस गरेका तथ्यहरूको थप अध्ययन गर्दै सरकारले कार्यान्वयनमा लैजाने बताए। ‘त्रिविको जग्गा विश्वविद्यालयकै नाममा ल्याइने छ र हिनामिना गर्ने जोकोही भए पनि कानुनी कारबाहीको दायरामा आउनेछन्,' प्रधानमन्त्री ओलीले भने, ‘आयोगले अध्ययन गर्न नभ्याएका र नसकेका क्षेत्रलाई पनि थप अध्ययन गरेर खोजिने छ।’ आयोगबाट सिफारिस भएका विषयलाई तत्काल कार्यान्वयन गर्दै खोज्न बाँकी विषयमा थप अध्ययन गरिने प्रतिबद्धता पनि प्रधानमन्त्री ओलीको छ। ‘हात हालेपछि यसलाई टुंगोमा पुर्‍याएरै छाडिने,’ उनले भने। मन्त्रिपरिषदले २०८१ जेठमा त्रितालको नेतृत्वमा त्रिविको जग्गा र सम्पत्ति खोज्न आयोग गठन गरेको थियो। आयोगमा पूर्वसचिवहरू महेन्द्रकुमार थापा, जानकीवल्लभ अधिकारी र त्रिवि विज्ञ सदस्य प्रा.डा. प्रेमसागर थापा सदस्य थिए। यसअघि त्रितालकै नेतृवमा सरकारले २०७६ सालमा ललिता निवासको जग्गा खोजबिन गर्न आयोग बनाएको थियो। ललिता निवासको जग्गा अहिले सरकारको नाममा ल्याउने प्रक्रियामा मुद्दा चलिरहेको पनि प्रधानमन्त्री ओलीको भनाइ छ। "
    },
    {
        "title": "लैंगिक अल्पसंख्यकहरूको अधिकारका क्षेत्रमा नेपाल विश्वकै उदाहरणीयः परराष्ट्रमन्त्री",
        "link": "https://www.setopati.com/politics/346249",
        "content": "परराष्ट्रमन्त्रीआरजु राणा देउवाले लैंगिक एवंम् यौनिक लगायतका अल्पसंख्यकहरुको अधिकारका क्षेत्रमा नेपाल विश्वमा नै अग्रणी तथा विश्वकै एक उदाहरणीय रहेको बताएकी छन्। जर्मनीको बर्लिनमा मंगलबार आयोजित समान अधिकारसम्बन्धी सम्मेलनको ‘राष्ट्रिय कानून र नीतिहरूमा समावेशिता’ विषयक प्यानललाई सम्बोधन गर्दै उनले नेपालले लैंगिक तथा यौनिक अल्पसंख्यक समूह (एलजिबिटी) व्यक्तिहरूको समावेशीकरण र मानवअधिकारका पक्षमा धेरै उपलब्धि हासिल गरेको जानकारी दिइन्। यी अल्पसंख्यकहरुको अधिकार सुनिश्चित गर्ने काम सहज नभए पनि नेपाल भने प्रगतिशील कानुनमार्फत् अधिकारको सुनिश्चितता गर्ने विश्वकै पहिलो देश बनेको उनले बताइन्।   'यसमा नेपालको यात्रा लामो र जटिल छ तर पनि हामीले प्रगतिशील कानुनहरु मार्फत् उहाँहरुको अधिकार सुनिश्चित गर्‍यौं। जसका कारण सामाजिक रूपान्तरणमा नेपाल एसियामै अग्रणी हुन पाउँदा हामी गौरवान्वित छौँ । हामी एसिया मात्र होइन विश्वव्यापी रूपमा नै लैंगिक तथा यौनिक अल्पसंख्यकहरूको अधिकारका क्षेत्रमा उदाहरण नै बनेका छौं,' उनले भनिन्। मन्त्री राणाले विशेषगरी यी प्रावधानहरू सुनिश्चित गर्न नेपालले तीन महत्वपूर्ण कदम चालेको जानकारी सो सम्मेलनमा बताइन्।   पहिलो काम नेपालले न्यायिक मोर्चामा सशक्त काम गरेको उनको भनाइ थियो । नेपालको सर्वोच्च अदालतले तेस्रो लिंगीलाई कानुनी अधिकार दिन र भेदभाव गर्नेलाई कारबाही गर्न आदेश दिएको र यो ऐतिहासिक फैसलालाई अन्य देशका न्यायालयले पनि नजिरका रुपमा लिएका उनले जानकारी गराइन्। त्यसैगरी अदालतले समलिङ्गी विवाहलाई मान्यता दिने आदेश जारी गरेको र यो साहसी कदम चाल्ने नेपाल नै सम्भवतः दक्षिण एसियाको पहिलो देश बन्न पुगेको पनि मन्त्री राणाको भनाइ थियो। दोस्रो, नेपालले विधायिकीबाट नै लैंगिक तथा यौनिक अल्पसंख्यकहरूका पक्षमा कानुन बनाएको उनले जानकारी गराइन्। नेपालको संविधानले यस समूहका नागरिकका लागि व्यवस्था गरेको अधिकार पनि एसियाकै पहिलो रहेको र यही कानुनका आधारमा नेपालको संघीय संसदमा एसियाकै पहिलो पटक समलिङ्गी नागरिक निर्वाचित भएका पनि उनले बताइन्। तेस्रो,  प्रशासनिक क्षेत्रमा अल्पसङख्यकहरूको अधिकारलाई समेटिएको पनि मन्त्री राणाले बताइन्। निर्वाचन आयोगले सन् २०१० देखि नै मतदाता नामावलीमा लैंगिक पहिचानको तेस्रो विकल्प थप गरेको र पछि यो ढाँचा नेपालको अध्यागमन कार्यालयले पनि आफ्ना फारामहरूमा उल्लेख गरेको जानकारी मन्त्री राणाले दिइन्। त्यसैगरी संघीय जनगणनामा तेस्रो लिंग समावेश गर्ने विश्वको पहिलो देश नै नेपाल बनेको पनि उनले बताइन्। नेपालका संघीय, प्रादेशिक तथा स्थानीय सरकारले यी वर्गका नागरिकहरूको जीविकोपार्जनका लागि बजेटको व्यवस्था गरेका तथा १६औँ आवधिक योजनामा यौनिक र लैंगिक अल्पसंख्यकका मुद्दालाई प्राथमिकतामा राखेको उनको भनाइ थियो। मन्त्री राणाले यी उपलब्धिहरु हुँदाहुँदै पनि चुनौतिहरू पनि रहेका बताइन्। 'हामीले नियम कानुनहरु बनाइरहँदा तिनको कार्यान्वयनमा पनि ध्यान दिनुपर्ने देखेका छौं। अहिले पनि यी समुदायले हिंसा र मानसिक स्वास्थ्य समस्याहरूको सामना गर्नु परिरहेकाले समस्याको समाधानमा हामी गम्भीर छौ,' उनले भनिन्।   मुलुकमा अल्पसंख्यकहरुको अधिकारको रक्षाका लागि प्रसस्त कानूनी व्यवस्था भएपनि उनीहरुप्रतिको सोच र कानुनको कार्यान्वयनका लागि मानिसको दिमागमै परिवर्तन आवश्यक रहेको मन्त्री राणाको भनाइ थियो। 'बलियो राजनीतिक इच्छाशक्ति र समाजको सकारात्मक दृष्टिकोण भएमा सीमित स्रोत र साधनकैबीच पनि समावेशीताको उत्कृष्ट उदाहरण पेस गर्न सकिन्छ भन्ने कुरा नेपालबाट संसारले सिक्नसक्छ,' उनले भनिन्। "
    },
    {
        "title": "रविको प्रश्नमा न्यायाधीशको जबाफ– तपाईंको यो अनुभव पछि काम लाग्न सक्छ",
        "link": "https://www.setopati.com/politics/346198",
        "content": "सहकारी ठगी, संगठित अपराध र सम्पत्ति शुद्धीकरण कसुरमा पक्राउ परेका राष्ट्रिय स्वतन्त्र पार्टी (रास्वपा) का सभापति रवि लामिछानेलाई मंगलबार जिल्ला अदालत कास्की उपस्थित गराइयो। लामिछानेविरूद्ध सरकारी वकिलले चार दिन म्याद थप गर्न माग गरेका थिए। इजलासमा केहीबेर बहस पनि भयो। त्यसपछि न्यायाधीश हिमलाल बेलबासेले लामिछानेलाई थप चार दिन हिरासतमा राख्न अनुमति दिए। इजलासमा लामिछानेले केही प्रश्न पनि सोधे। त्यसमा  न्यायाधीश बेलबासेले जबाफ दिए। जिल्ला सरकारी वकिलको कार्यालयले लामिछानेसहित ५ जनालाई म्याद थप गर्न मंगलबार अदालत लगेको थियो। म्याद थप बहसमा न्यायाधीश बेलबासेले केही भन्नु छ भनेर मुद्दाका प्रतिवादीहरूलाई समय दिएका थिए। बहसमा लामिछानेले 'छोटो' भन्दै आफ्नो कुरा राखेको इजलासमा उपस्थित एक कानुन व्यवसायीले बताए। 'म अहिलेसम्म हिरासतमा रहेँ, म हिरासतमा नबसेको भए कुन प्रमाण मैले नष्ट गर्ने थिएँ भन्ने थाहा पाउन सकिनँ श्रीमान्,' रविले इजलासमा भने। रविले यो जिज्ञासा राखेपछि न्यायाधीश बेलबासेले 'त्यो पछि थाहा हुन्छ' भनेर जबाफ दिएका थिए। इजलासमा मुस्कुराउँदै न्यायाधीश बेलबासेले 'तपाईंको त्यो अनुभव पछि काम लाग्न सक्छ, म्याद त थप्नै पर्ने भयो, थपिएको समयभित्र अभियोग पत्र आइपुग्नुपर्छ।' जिल्ला सरकारी वकिलको कार्यालयले लामिछानेसहित ५ जनालाई हिरासतमा राख्न ४ दिन म्याद थप गर्न माग गरेको थियो। जिल्ला न्यायाधीवक्ता कमला काफ्लेले प्रहरीबाट अनुसन्धान प्रतिवेदन सोमबार प्राप्त भएको, प्रतिवेदन अध्ययन, प्राप्त प्रमाणको विष्लेषण, अभियोग पत्र लेखन लगायतको काम बाँकी भएकाले थप म्याद चाहिएको जिकिर गरेकी थिइन्। सरकारी वकिलको कार्यालयले माग गरेअनुसार नै अदालतले लामिछानेसहित ५ जनालाई थप ४ दिन हिरासतमा राख्न अनुमति दिएको छ। इजलासमा लामिछाने पक्षबाट बहस गरेका वरिष्ठ अधिवक्ता नारायण घिमिरे, हरि सुवेदी लगायतले अभियोग पत्र तयार गर्न, तथ्य र तथ्याङ्क विश्लेषण गर्नका लागि मात्र लामिछानेलाई हिरासतमा राख्न म्याद थप गर्नुको औचित्य नरहेको बताएका थिए। उनीहरूले लामिछानेलाई पोखरामा ठाउँ तोकेर छाड्न पनि आग्रह गरेका थिए। 'रवि लामिछानेविरूद्ध अभियोग तयार गर्न, तथ्य र तथ्याङ्क विश्लेषण गर्नका लागि मात्र म्याद थपको औचित्य छैन,' उनीहरुले भनेका थिए, 'रवि भागिजाने होइन, पोखरा नछोड भनेर वा पेरिफेरि तोकेर व्यक्तिगत जमानीमा छाडिदिए हुन्छ।' सहकारी पीडितका तर्फबाट बहस गरेका अधिवक्ता युवराज पराजुलीले दोषी कसैले पनि उन्मुक्ति पाउन नहुने बताए। 'अभियोजन पक्षले प्राप्त प्रमाणका आधारमा अभियोजन गर्दा दोषी जोसुकै होस्। दायाँ बसेका होस् कि बायाँ बसेको होस्। अगाडी बसेको होस् कि पछाडी बसेको होस्। नेपथ्यमा होस् कि जहाँ भए पनि उन्मुक्ति पाउन भएन। अभियोजन आउँदा कोही पनि दोषीले उन्मुक्ति पाउन भएन। जाहेरवालाको निक्षेप फिर्ता पाउने गरी अभियोग आउनुपर्छ,' उनले भनेका थिए। बहस सकिएपछि इजलासले सरकारी वकिलको कार्यालयले मागे जति नै अर्थात ४ दिन म्याद थप गरेको छ। यही समयसिमा भित्र लामिछानेविरूद्ध अभियोजन अदालतमा पेस गर्नुपर्ने कानुनी बाध्यता छ। पोखराको सुर्यदर्शन बचत तथा ऋण सहकारी संस्थाको बचत रकम गैरकानुनी रूपमा गोर्खा मिडिया नेटवर्क प्रालिमा लगेर अपचलन गरेको आरोप लामिछानेमाथि छ। उक्त आरोपमा गत माघ २२ गते सहकारी पीडितले जिल्ला प्रहरी कार्यालयमा जाहेरी दिएका थिए। सोही जोहरीका आधारमा लामिछाने कात्तिक २ गते काठमाडौंमा पक्राउ गरी पोखरा लयाइएको थियो। लामिछानेसँगै अनुसनधानका लागि पूर्वडिआइजी छविलाल जोशी, रामप्रसाद खनाल, लिला पछाई र कृष्णबहादुर गुरूङ प्रहरीको हिरासतमा छन्। उनीहरूविरुद्ध सहकारी ठगी, संगठित अपराध र सम्पत्ति शुद्धीकरण निवारण ऐनअनुसार अनुसन्धान गरिएको छ। सहकारी ठगीमा पक्राउ गर्दा २५ दिनभित्र, संगठित अपराधमा ६० दिनभित्र र सम्पत्ति शुद्धीकरण ऐनमा ९० दिनसम्म हिरासतमा राखेर अनुसन्धान गर्न पाउने कानुनी प्रावधान छ। पूर्वडिआइजी जोशी पक्राउ परेको दिनदेखि गणना गरेर अनुसन्धान भइरहेको प्रहरी र सरकारी वकिलको कार्यालयले जनाएको छ। जोशी गत असोज ६ गते पक्राउ परेका थिए। सुर्यदर्शन सहकारी ठगीमा यसअघि नै १९ जनालाई प्रतिवादी बनाएर अदालतमा अभियोग पत्र पेस भइसकेको छ। प्रहरीले जिल्ला सरकारी वकिलको कार्यालयलाई सोमबार बुझाएको प्रतिवेदनमा ५१ जनालाई प्रतिवादी बनाउन सिफारिस गरेको छ। थप १४ जनाको ठेगाना नखुलेकाले ठेगाना खुलेपछि अनुसन्धान गर्ने कास्की प्रहरीका सूचना अधिकारी डिएसपी वसन्त शर्माले बताए। उनकाअनुसार सुर्यदर्शन सहकारी ठगीमा अहिले ९ जना पूर्पक्षका लागि कारागारमा छन् भने ५ जना हिरासतमा छन्। सहकारी ठगीका मुख्य योजनाकार मानिएका जिबी राईसहित ३७ जना फरार छन्। प्रहरीले उनीहरुसँग १ अर्ब ५१ करोड ४० लाख रुपैयाँ बिगो असुल गर्न पनि सरकारी वकिलको कार्यालयलाई राय दिएको छ। "
    },
    {
        "title": "सार्वजनिक लेखा समिति सभापति पत्नीविरूद्ध पक्राउ पुर्जी जारी ",
        "link": "https://www.setopati.com/politics/346237",
        "content": "मोरङको उमागौरी कृषि सहकारी संस्थाको ठगी प्रकरणमा नाम जोडिएकी संसद्का लेखा सभापति ऋषिकेश पोखरेल पत्नीविरूद्ध पक्राउ पुर्जी जारी भएको छ।  पोखरेल पत्नी अन्जला कोइरालासहित २६ जनाविरूद्ध मंगलबार मोरङ  जिल्ला अदालतले पक्राउ पुर्जी जारी गरेको हो।   ‘अन्जला कोइरालासहित २६ जनाविरूद्ध पक्राउ पुर्जी जारी भएको हो,’ अदालतका सूचना अधिकारी हमबहादुर बुढाथोकीले भने, ‘मंसिर २७ मा अभियोगपत्र दायर भएको थियो। सोही अनुसार पक्राउ पुर्जी जारी भएको हो।’  इलाका प्रहरी कार्यालय रंगेलीले यो विषयमा अनुसन्धान गरी प्रतिवेदन बुझाएको थियो।   सोही आधारमा सरकारी वकिलको कार्यालय मोरङले पोखरेल पत्नी अञ्जला र सहकारीका अध्यक्ष शम्भु रौनियारसहित २६ जनाविरुद्ध २२ करोड बिगोसहित मुद्दा दर्ता गरेको थियो। मोरङको धनपालथान गाउँपालिका वडा नम्बर ४ कर्सियामा रहेको यो सहकारीमा कुनै बेला सञ्चालक समिति सदस्य रहेकी अञ्जला  मोरङ २ का एमाले सांसदसमेत रहेका लेखा समिति सभापति पोखरेलकी पत्नी हुन्। उनले यो प्रकरण बाहिर आएपछि  सहकारीबाट आफै ठगीमा परेको र सहकारीकै कारण आफू कालोसूचीमा परेको दाबी गरिरहेकी थिइन्।  यो पनि: लेखा समिति सभापति पोखरेलकी श्रीमतीमाथि सहकारीको रकम अपचलन आरोप "
    },
    {
        "title": "एकीकृत समाजवादीले बनायो संविधान संशोधन सुझाव कार्यदल",
        "link": "https://www.setopati.com/politics/346221",
        "content": "नेकपा (एकीकृत समाजवादी) ले संविधान संशोधन सुझाव कार्यदल गठन गरेको छ। स्याथी कमिटीको मंगलबारको बैठकले उपाध्यक्ष प्रकाश ज्वालाको नेतृत्वमा कार्यदल गठन गरेको हो। जसमा गरिमा शाह, गणेश विक, बलदेव चौधरी, रामचन्द्र यादव, घनप्रसाद गौतम र राजन राई सदस्य रहेको प्रवक्ता जगन्नाथ खतिवडाले जानकारी दिए। पदाधिकारी, पोलिट्ब्युरो र स्थायी समितिमा रहेकाहरूलाई संविधान संशोधन सुझाव कार्यदलमा राखिएको हो। गत असार १७ गते नेपाली कांग्रेस र नेकपा (एमाले) बीच भएको ७ बुँदे सहमतिमा संविधान संशोधनका विषय पनि उल्लेख थिए। "
    },
    {
        "title": "अख्तियारलाई बेनामे उजुरी लिनबाट रोक्ने प्रयास राज्य व्यवस्था समितिको उपसमितिमा असफल",
        "link": "https://www.setopati.com/politics/346217",
        "content": "अख्तियार दुरूपयोग अनुसन्धान आयोगलाई बेनामे उजुरी लिनबाट रोक्ने केही नेताहरूको प्रयासलाई प्रतिनिधि सभा अन्तर्गतको राज्य व्यवस्था एवं सुशासन समितिको उपसमितिले असफल बनाइदिएको छ।  उपसमितिले अख्तियारले उजुरी प्राप्त गर्ने सम्बन्धी दफामा सरकारले संशोधनका लागि प्रस्ताव नै नल्याएकाले त्यसमा संशोधन गर्न नसकिने भन्दै पन्छाएको हो। उपसमितिका संयोजक नेपाली कांग्रेसका सांसद हृदयराम थानीले उक्त दफा संशोधनका लागि खुला नभएको भन्दै पन्छाएका हुन्। प्रतिनिधि सभाको नियमावलीमा सरकारले जुन ऐनको जुन दफामा संशोधन प्रस्ताव गर्छ सोही दफा र सम्बन्धित विषयमा मात्र संशोधन गर्न पाउने व्यवस्था छ।  उपसमिति संयोजक थानीले बेनामे उजुरी हटाउने संशोधन प्राप्त भएको भए पनि सो विषयमा प्रवेश नगर्ने सहमति बनेको उपसमिति बैठकमा जानकारी दिएका थिए। सिंहदरबारस्थित राज्य व्यवस्था एवं सुशासन समितिको हलमा मंगलबार बसेको उपसमितिको बैठकमा अख्तियार दुरूपयोग अनुसन्धान आयोग ऐनको संशोधन विधेयकमाथि छलफल भएको थियो।  प्रतिनिधि सभाको राज्य व्यवस्था समितिमा कतिपय सांसदहरूले अख्तियारमा परेको बेनामे उजुरीका कारण धेरैले हैरानी खेप्दै आएको र मानमर्दन हुने गरेको बताएका थिए। नेपाली कांग्रेसका सांसदद्वय रमा कोइराला र पूर्णबहादुर (कान्छाराम) तामाङले बेनामे उजुरी लिन नहुने भन्दै अख्तियारको विधेयकमा संशोधन प्रस्ताव दर्ता गराएका छन्। तामाङ हाल ऊर्जा राज्यमन्त्री छन्। कोइराला र तामाङले दर्ता गराएको संशोधन प्रस्तावमा उजुरीका साथ नागरिकता प्रमाणपत्रको फोटोकपी बुझाउनुपर्ने प्रावधान राख्न प्रस्ताव गरिएको थियो।  उपसमितिले बनामे उजुरीको विषय पन्छाएसँगै अख्तियारले बेनामे उजुरी लिएर अनुसन्धान अघि बढाउन सक्ने हालको कानुनी व्यवस्था यथावत् रहने भएको छ।  उपसमितिले बेनामे उजुरी राख्ने कि नराख्ने भन्ने विषयमा अख्तियारका प्रमुख आयुक्त प्रेमकुमार राई, सचिव घनश्याम उपाध्याय तथा संविधानविद माधव पौडेलसँग अनौपचारिक छलफल समेत गरेको थियो। छलफलमा प्रमुख राईले बेनामे उजुरी हटाउन नहुने स्पष्ट धारणा राखेका थिए। ललिता निवासदेखि वाइडबडी जहाज खरिदसम्मका उजुरी बेनामे नै प्राप्त भएको उनले समितिमा बताएका थिए। अख्तियारले हाल भ्रष्टाचारका ९५ प्रतिशत उजुरी बेनामे पर्ने गरेको तथ्य उपसमितिलाई दिएको थियो।  उपसमितिमा रहेका सांसदहरूले बेनामे उजुरी हटाउन दबाब आएको सेतोपाटीलाई बताएका थिए। उपसमितिबाट बेनामे उजुरीको विषय पन्छाए पनि समितिबाट बेनामे उजुरी हटाउने विषय फेरि उठ्न सक्ने एक सांसदले बताए।  'यो विषय उपसमितिबाट पन्छायौं तर दलका शीर्ष नेताहरूले समितिमा यो विषय फेरि ल्याउन सक्छन् भन्ने हाम्रो शंका छ,' उपसमितिमा रहेका एक सांसदले भने, 'समिति सभापति रामहरि खतिवडालाई बेनामे उजुरी हटाउने विषयमा विभिन्न नेताहरूले दबाब दिएका छन्।'  "
    },
    {
        "title": "१५ प्रतिशत सेयर र प्रबन्ध निर्देशक नभएको भए रवि लामिछानेले उन्मुक्ति पाउनुहुन्थ्यो: सूर्य थापा",
        "link": "https://www.setopati.com/politics/346214",
        "content": "नेकपा (एमाले) का सांसदसमेत रहेका सहकारीसम्बन्धी संसदीय विशेष छानबिन समितिका संयोजक सूर्य थापाले गोर्खा मिडियाका तत्कालीन प्रबन्ध निर्देशकसमेत रहेका राष्ट्रिय स्वतन्त्र पार्टी (रास्वपा) का सभापति रवि लामिछानेले सहकारीको बचत अपचलनका विषयमा उन्मुक्ति नपाउने बताएका छन्। मंगलबार रिपोर्टर्स क्लबमा भएको पत्रकार सम्मेलनमा बोल्दै थापाले 'गोर्खा मिडियाका मालिकले मैले जान्दिनँ, मैले बुझिनँ, मलाई थाहा थिएन भनेर उन्मुक्ति नपाउने' पनि बताए। ‘सहकारीको रकम एक पैसा पनि लिन नपाइने ठाउँमा गोर्खा मिडिया नेटवर्कमा रकम ल्याउने, रजगज गर्ने, मासिक पाँच लाख तलब लिने, ७५ लाख सेयर हाल्ने, फेरि एक करोड ८० लाख सेयर हाल्ने यो सबै कुरा कसले गरेको?,’ थापाले भने, ‘१५ प्रतिशत सेयरको मालिक र प्रबन्ध निर्देशक नभएको भए रवि लामिछानेले पनि विपिनकुमार आचार्यलेजस्तो उन्मुक्ति पाउनुहुन्थ्यो।’ लामिछानेप्रति लक्ष्य गर्दै थापाले सहकारीको रकम ल्याएर खाएको बताए। ‘सहकारीको रकम ल्याएर खाएपछि ठगीमा संलग्न हो कि उन्मुक्ति हो?,’ उनले प्रश्न गरे, ‘खाएको त हो नि त, हजम गरेको।’ गोर्खा मिडियाअन्तर्गत ग्यालेक्सी टिभीबाट पारिश्रमिक लिएको हिसाबले कसैलाई कारबाही सिफारिस नगरिएको पनि थापाले बताए। ‘पारिश्रमिक लिएको हिसाबले क्रियटिभ डाइरेक्टर विपिनकुमार आचार्यलाई हामीले कारबाही सिफारिस गरेका छौं? ग्यालेक्सी टेलिभिजनका कर्मचारी र सञ्चारकर्मी सबैको पारिश्रमिक सिट प्रतिवेदनमा राखिदिएको छ। तिनलाई कारबाही सिफारिस गरेको छैन, जो मालिक हो तिनलाई कारबाही सिफारिस गरिएको छ,’ समिति सभापति थापाले भने, ‘मालिकले मैले जानिनँ, मैले बुझिनँ, मलाई थाहा थिएन भनेर उन्मुक्ति कसैले पाउँदैन।’ रवि लामिछानेले मंसिर २७ गते कास्की जिल्ला अदालतको इजलासमा बोलेका कुरामा पनि थापाले टिप्पणी गरेका छन्। त्यस दिन लामिछाने सहकारी ठगीसम्बन्धी संसदीय छानबिन समितिका सभापति थापाविरूद्ध खनिएका थिए। थापाले मिडियामा बोलेअनुसार नै अनुसन्धान भइरहेको लामिछानेको भनाइ थियो। ‘संसदीय समितिका सभापतिले मिडियाबाजी गरेर जे-जे बोल्दै हिँड्नुभएको छ, त्यही स्किृप्ट अनुसार फिल्मको छायाङ्कन भइरहेको छ। अहिले मध्यान्तरसम्म आइपुग्दा त्यस्तै देखियो,’ लामिछानेले भनेका थिए। लामिछानेको उक्त अभिव्यक्तिप्रति मंगलबार आयोजित पत्रकार सम्मेलनमा थापाले भने, ‘रविजीले इजलासमा पनि बोल्नु भएछ, उहाँ त बुझ्ने मान्छे हो, उपप्रधान तथा गृहमन्त्री भएको। इजलासमा छानबिन विशेष समितिका सभापतिको स्कृिप्ट अनुसार मैले दु:ख पाएको छु भन्नु भएछ। मेरा कारणले होइन, मंगले आफ्नै ढंगले हो।’ तथ्य भेटे आफूले कसैलाई नछाड्ने र तथ्य नभएसम्म कसैलाई दु:ख दिने काम आफूबाट नहुने उनले बताए।  यो पनि: सूर्य थापालाई प्रश्न: तपाईंको प्रतिवेदन जम्माजम्मी रविमाथि कारबाहीमा सीमित भयो होइन? (अडिओ) रविले न्यायाधीशलाई भने– राज्यले मलाई खेदेको छ, छाडिदिए गर्व हुनेछ   "
    },
    {
        "title": "भ्रष्टहरूको मुख हेरेर होइन काम र अपराध हेरेर कारबाही हुन्छ: प्रधानमन्त्री",
        "link": "https://www.setopati.com/politics/346210",
        "content": "प्रधानमन्त्री केपी शर्मा ओलीले भ्रष्टहरूको अनुहार नभई काम हेरेर कारबाही हुने बताएका छन्।  मंगलबार ललितपुर महानगरको स्थापना दिवसमा आयोजित समारोहलाई सम्बोधन गर्दै प्रधानमन्त्री ओलीले आफू प्रधानमन्त्री बनेदेखि नै भ्रष्टहरूको मुख नभई काम हेरेर कारबाही गर्ने भन्दै आएको बताएका हुन्।  'देशमा भ्रष्टाचार नियन्त्रण गर्नुछ। मैले भनेको छु भ्रष्टहरूको मुख हेरेर होइन काम हेरेर अपराध हेरेर कारबाही हुन्छ,' उनले भने।  उनले देशलाई गरिबीबाट माथी उठाउन र सुशासन कायम गर्न सरकार दत्तचित्त रहेको पनि बताए।  'देशमा सुशासन हुन्छ। जनतालाई दुख दिन कर्मचारीहरूले पनि पाउँदैनन्, दिन पनि हुँदैन,' उनले भने।  "
    },
    {
        "title": "व्यवस्था बदल्यौं, अवस्था पनि बदलियो: प्रधानमन्त्री ओली",
        "link": "https://www.setopati.com/politics/346207",
        "content": "प्रधानमन्त्री केपी शर्मा ओलीले व्यवस्थासँगै अवस्था पनि बदलिएको बताएका छन्। मंगलबार ललितपुर महानगरपालिकाको स्थापना दिवस समारोहमा बोल्दै प्रधानमन्त्री ओलीले व्यवस्था बदलिए पनि अवस्था बदलिएन भनेर चर्चा गरिने भनाइ गलत रहेको दाबी गर्दै जनताको अवस्था पनि बदिलिएको बताएका हुन्। 'व्यवस्था पनि बदलियो, अवस्था पनि बदलियो,' उनले भने, 'हिजो ४२ प्रतिशभन्दा बढी जनता निरपेक्ष गरिबीको रेखामुनी थिए। थोरै होटल थिए। बाटोको अवस्था कस्तो थियो हिजो? जनताको आम्दानीको स्तर के थियो?' यसअघि आफूले प्रधानमन्त्रीबाट छाड्दा निरपेक्ष गरिबीको रेखामुनीमा रहने जनता १७ प्रतिशतमा झारिएको उनले बताए। 'यो तीन वर्षको बीचमा ३ प्रतिशतभन्दा बढीले बढ्यो, अहिले २० प्रतिशत पुगेको छ। तर यस्ता केही नकारात्मक प्रवृत्ति देखिए पनि आम रूपमा देशको अवस्था  र जनताको अवस्था हिजोकै जस्तो छैन,' प्रधानमन्त्री ओलीले भने। 'यसैगरी मोटरसाइकल थिए हिजो? यसैगरी बाटामा जाममा फस्नुपर्ने गरी गाडी थियो हिजो? यस्तो थिएन,' प्रधानमन्त्री ओलीले भने। सदरमुकाम जोड्ने सडककहरूलाई फराकिलो बनाइएकोले पनि आजको स्थिति हिजोको जस्तो नरहेको प्रधानमन्त्री ओलीले बताए।  'नयाँ हाइवे बनाएका छौं, भएका हाइवेलाई स्तरोन्नति गरेका छौं,' उनले भने।  केही उद्योग बन्द भए पनि उद्योगको संख्या बढेको पनि उनले बताए। त्यस्तै व्यवस्था परिवर्तन भएपछि निर्यात पनि बढेको उनको भनाइ छ। "
    },
    {
        "title": "ललितपुर महानगरको स्थापना दिवस (तस्बिरहरू)",
        "link": "https://www.setopati.com/politics/346197",
        "content": "ललितपुर महानगरपालिकाले १०६ औं स्थापना दिवस मनाएको छ। मंगलबार ललितपुर महानगरपालिकामा एक कार्यक्रमको आयोजना गरी उक्त स्थापना दिवस मनाइएको हो। प्रधानमन्त्री केपी शर्मा ओलीलाई प्रमुख अतिथिको रूपमा निमन्त्रणा गरिएको छ। प्रधानमन्त्री ओलीले ‘गार्बेज अलर्ट एप’को उद्घाटन समेत गरेका छन्। ललितपुर महानगरपालिकाले उत्कृष्ट काम गर्ने कर्मचारीहरूलाई पुरस्कृत गरेको छ। तस्बिरहरू:                     "
    },
    {
        "title": "एमाले डोटी अध्यक्षमा मलासी",
        "link": "https://www.setopati.com/politics/346193",
        "content": "नेपाल कम्युनिष्ट पार्टी (एमाले) डोटीको अध्यक्षमा मञ्जु मलासी निर्वाचित भएकी छन्। सोमबार भएको मतदानको मंगलबार बिहान मत परिणाम सार्वजनिक भएको हो। निकटतम् प्रतिद्वन्द्वी शेरबहादुर मल्ललाई ४४ मत अन्तरले पराजित गर्दै मलासी निर्वाचित भएकी हुन्। मलासीले दुई सय १५ मत प्राप्त गरिन् भने प्रतिद्वन्द्वी मल्लले एक सय ७१ मत प्राप्त गरेकी छन्। त्यसैगरी उपाध्यक्षमा खगेन्द्र बडैला निर्वाचित भए। उपाध्यक्ष पदका लागि चार जनाको उम्मेदवारी परेको थियो। सचिवमा पदमराज भट्ट खुला उपसचिवमा डम्बरसिं डौडी र महिला उपसचिवमा बिस्ना सिंह निर्वाचित भएका हुन्। एमाले डोटीको जिल्ला अधिवेशन पटक-पटक सर्दै आएको थियो। "
    },
    {
        "title": "सरोकारवालाले अपनत्व लिने गरी शिक्षा ऐन पारित गरिनुपर्छ: नैनसिंह महर",
        "link": "https://www.setopati.com/politics/346191",
        "content": "नेपाली कांग्रेसका केन्द्रीय सदस्यसमेत रहेका शिक्षा विभाग प्रमुख नैनसिंह महरले शिक्षा ऐन संशोधन र पारित गर्न संसद् तथा सरकार जिम्मेवार हुनुपर्ने बताएका छन्। नेपाल राष्ट्रिय शिक्षक संगठन, नेपाल शिक्षक संघ र संस्थागत विद्यालय शिक्षक युनियन (इस्टु) ले आयोजना गरेको 'प्रस्तावित शिक्षा विधेयक तथा समसामयिक शैक्षिक सवाल' अन्तर्क्रियामा बोल्दै महरले शिक्षा ऐनमा सबै सरोकारवालाको स्वामित्व सुनिश्चित हुनुपर्ने बताए। 'शिक्षा ऐनको केन्द्रविन्दु गुणस्तरीय शिक्षा हुनुपर्छ। तर जति गम्भीरताका साथ संसद् र सरकारले ऐन पारित गर्नुपर्ने हो, त्यो देखिएन। फास्ट ट्र्याक प्रक्रियाको नाममा पेसागत र श्रमजीवी संगठनसँग भएका सम्झौता कार्यान्वयन हुनुपर्छ। नजरअन्दाज गर्न मिल्दैन,' महरले भने। उनले राजनीतिक दलको सहकार्यबिना शिक्षा ऐन पारित गर्न नसकिने धारणा राखे। 'शिक्षा ऐनमा दलगत धारणा स्पष्ट हुनुपर्छ, राजनीतिक सहकार्यको वातावरण बने मात्र ऐनलाई प्याकेजमा टुंग्याउन सकिन्छ,' उनले भने। नेपाललाई अन्तर्राष्ट्रिय शिक्षा केन्द्रको रूपमा विकास गर्न सकिने प्रचुर सम्भावना रहेको पनि उनले बताए। 'नेपालका विविध सांस्कृतिक सम्पदा, असंलग्न परराष्ट्र नीति, सेवा शुल्कको न्यून लागत, स्थिर भूराजनीतिक वातावरण र उच्च शैक्षिक सम्भावनाले विदेशी विद्यार्थीलाई आकर्षित गर्न सक्छ,' उनले भने, 'विश्वभरका विद्यार्थीलाई नेपालमा ल्याउन शिक्षा क्षेत्रलाई अन्तर्राष्ट्रिय मान्यता दिने, विदेशी विश्वविद्यालयसँग सहकार्य गर्ने र नेपालका शैक्षिक संस्थामा विविधता तथा समावेशिताको वातावरण सिर्जना गर्नुपर्छ। यसले शिक्षा क्षेत्रको विकाससँगै देशको अर्थतन्त्रमा पनि सकारात्मक प्रभाव पार्न सक्छ। हामीले अध्ययन भिसा दिने प्रावधान तत्काल गर्नुपर्छ।' शिक्षा क्षेत्रको सुधारका लागि पनि संविधान संशोधन आवश्यक रहेको उनले बताए। 'संविधानले शिक्षाका अधिकारलाई मात्र सुनिश्चित गरेर पुग्दैन। गुणस्तरीय र समावेशी शिक्षाका लागि स्पष्ट मार्गचित्र दिनुपर्छ। संविधान संशोधनमार्फत संघीय संरचनाभित्र शिक्षाको जिम्मेवारी र अधिकारको स्पष्ट बाँडफाँड गर्नुपर्छ। यसले वर्तमान समस्या समाधानमा सहयोग पुर्‍याउँछ,' उनले भने। शिक्षा नीति निर्माणमा कांग्रेसले सक्रियता देखाइरहेको उनले बताए। 'कांग्रेसले केन्द्रीय समितिको निर्णयअनुसार शिक्षा नीति बनाउने प्रक्रिया अघि बढाइसकेको छ। १६५ निर्वाचन क्षेत्रका लाखौं नागरिक र बुद्धिजीवीसँग परामर्श लिएर समावेशी नीति निर्माणको अभियान सञ्चालन गर्दैछौं। त्यसका निम्ति सबैको साथ खोजेका छौं,' उनले भने। "
    },
    {
        "title": "सिरियाको सामूहिक चिहानमा भेटियो कम्तिमा १ लाख शव",
        "link": "https://www.setopati.com/politics/346189",
        "content": "अमेरिकामा बसेर सिरियाबारे वकालत गर्ने समूहको प्रमुखले सिरियाको राजधानी नजिक रहेको सामूहिक चिहानमा अपदस्त राष्ट्रपति बसर अल असद नेतृत्वको सरकारले मारेका १ लाख मानिसहरूको शव रहेको बताएका छन्। समाचार संस्था रोयटर्ससँगको टेलिफोन अन्तर्वार्तामा सिरियाली टास्क फोर्सका प्रमुख मौआज मुस्ताफाले राजधानी दमास्कसबाट ४० किलोमिटर टाढा अल कुतेइफामा भेटिएको सामूहिक चिहानमा एक लाख मानिसहरूको शव रहेको बताएका हुन्। ती शवहरू असद सरकारविरूद्ध बोल्दा यातना दिएर मानिसहरूको रहेको बताएका छन्। उक्त चिहान यही वर्ष भेटिएको पाँच चिहानमध्ये एक रहेको पनि मुस्ताफाले रोयटर्ससँग बताएका छन्।  उनले अन्यत्र पनि त्यस्ता सामूहिक चिहान हुनसक्ने र ती चिहानहरूमा सिरियाली नागरिकमात्रै नभई अमेरिकी र बेलायती नागरिकहरू समेतलाई मारेर गाडिएको हुनसक्ने बताएका छन्। सिरियामा गृहयुद्ध चर्किएयता असद नेतृत्वको सरकारले लाखौं मानिसहरूलाई यातना दिएर मारेको आरोप छ। यातना दिएर मृत्यु भएका मानिसहरूलाई सैनिक अस्पतालमा लगिने र त्यहाँबाटै सामूहिक चिहानमा लगेर गाड्ने गरेको मुस्ताफाले बताएका छन्। शव व्यवस्थापनका लागि दमास्कसका नगरपालिकाहरूले समेत सहयोग गरेको बताएका छन्। मुस्ताफाले सामूहिक चिहानमा कार्यरत मानिसहरूसँग, बुलडोजरका चालकहरूसँग कुरा गर्दा उनीहरूले शव व्यवस्थापनका लागि आफूहरूलाई बाध्य पार्ने गरेको बताएका छन्। उनले त्यस्ता चिहानहरू असुरक्षित रहेको पनि बताएका छन् । ती चिहान र त्यसमा गाडिएका मानिहरूबारे अनुसन्धानका लागि त्यसलाई सुरक्षित राख्नुपर्ने उनले बताएका छन्। "
    },
    {
        "title": "माओवादीको निष्कर्षः सत्ताको चरम दुरूपयोग गरेर पनि कांग्रेस-एमालेको परिणाम ह्रासउन्मुख",
        "link": "https://www.setopati.com/politics/346182",
        "content": "नेकपा (माओवादी केन्द्र) ले मंसिर १६ गते भएको स्थानीय तह उपनिर्वाचनको परिणाम उत्साहजन रहेको निष्कर्ष निकालेको छ। मंसिर २८ गते बसेको स्थायी कमिटी बैठकमा अध्यक्ष पुष्पकमल दाहाल 'प्रचण्ड' ले उपनिर्वाचनको परिणामले माओवादीको पक्षमा जनमत बढेको पुष्टि भएको बिफ्रिङ गरेका थिए। ४४ स्थानका लागि भएको उपनिर्वाचनमा माओवादीले ११ स्थान जितेको थियो। उपनिर्वाचन भएका ४४ स्थानमध्ये ८ स्थान पहिले माओवादीले जितेका ठाउँ थिए।  सोही बिफ्रिङको आधारमा माओवादीले तल्ला कमिटीहरूलाई पठाएको सर्लुकरमा आफूहरूको उपस्थिति उत्साहजन भएता पनि कांग्रेस र एमालेको जनमत खस्किएको उल्लेख छ। ‘स्थानीय उपनिर्वाचनमा उत्साहजनक परिणाम प्राप्त भएको छ र हाम्रो पार्टीको पक्षमा जनमत गुणात्मक रूपले बढ्दै गएको देखिएको छ,’ सर्कुलरमा भनिएको छ, ‘कयौं स्थानमा कांग्रेस र एमालेको गठबन्धनका साथै राज्यशक्तिको चरम दुरूपयोगका बावजुद ती पार्टीको जनमत ह्रासउन्मुख अवस्थामा देखिएको छ।’ माओवादीले गत उपनिर्वाचनमा आफ्नो पार्टी पंक्ति एकताबद्ध देखिएको उल्लेख गरेको छ। त्यसैको कारण निर्वाचनको परिणामा आफूहरूको पक्षमा आएको माओवादीको निष्कर्ष छ। ‘हरेक स्थानमा नेतृत्व तहका कमरेडहरू समेतको क्रियाशिलताले निर्वाचनलाई परिणाममुखी बनाउन सफल रहेको देखिन्छ,’ अध्यक्ष प्रचण्ड र महासचिव देवप्रसाद गुरूङले पठाएको ६ बुँदे सर्कुलरमा उल्लेख छ, ‘यी उपलब्धिका अलावा पनि पूर्व–विजय प्राप्त गरेका केही स्थानहरू गुम्नु, निर्वाचनको लागि सिङ्गो पार्टी पङ्तिलाई परिचालन गर्ने विषयमा सीमा रहनु, निर्वाचनको लागि आवश्यक सवै पक्षहरूको प्रचुर प्रयोग गर्ने लगायतका विषयमा केही सीमा कमीकमजोरी पनि रहन गएका छन्।’ माओवादीले संगठनलाई विस्तार र व्यवस्थित रूपमा परिचालन गर्ने, जनसंगठनहरूलाई व्यापक रूपमा विस्तार गर्ने, पार्टीको नेतृत्व, पार्टीको सही विचार र नीतिगत कार्यसूचीहरूलाई दह्रोसँग स्थापित गर्न पार्टी पंक्तिलाई निर्देशन दिएको छ। यसै पार्टी एकतामा आएकाहरू पुराना पार्टीको जिम्मेवारी अनुसार नै जिम्मेवारी दिने निर्णय पनि माओवादी केन्द्रले गरेको छ। ‘विगतमा एकीकरण/समायोजन/पार्टी प्रवेश भएका कतिपय कमरेडहरूको सन्दर्भमा सांगठनिक जिम्मेवारी व्यवस्थापनमा उपेक्षा भएको भनि आएका गुनासोलाई ध्यानमा राखी एकीकरण/समायोजन/प्रवेश हुँदाका बखत स्थापित बाम घटकहरूमा जुन-जुन स्तरमा कार्यरत रहेको थियो सोही स्तरमा समायोजन गर्ने र गैर वाम घटकहरूबाट पार्टी प्रवेश हुँदा सम्बन्धित पार्टी समितिहरूको निर्णयअनुसार समायोजन गर्ने निश्चित गरिएको छ,’ सर्कुलरमा उल्लेख छ। यस्तो छ सर्कुलर:  "
    },
    {
        "title": "रवि लामिछानेलाई हिरासतमा राख्न आठौं पटक म्याद थपिँदै",
        "link": "https://www.setopati.com/politics/346179",
        "content": "राष्ट्रिय स्वतन्त्र पार्टीका सभापति रवि लामिछानेलाई हिरासतमा राखेर अनुसन्धान गर्ने भन्दै फेरी म्याद थप्ने तयारी गरिएको छ। जिल्ला सरकारी वकिलको कार्यालयले प्रहरीबाट प्राप्त अनुसन्धान प्रतिवेदन अध्यन गरी अभियोजन पत्र तयार गर्न समय लाग्ने भन्दै फेरि म्याद थप्न लागेको हो। उनलाई हिरासतमा राख्न पछिल्लो पटक गत मंसिर २७ गते दिएको ५ दिन समय सकिएसँगै मंगलबार म्याद थपका लागि अदालत लैजाने तयारी गरिएको छ। जिल्ला सरकारी वकिलको कार्यालयका सहायक न्यायाधिवक्ता विपिनराज तिवारीका अनुसार अभियोजन पत्र तयार गर्न समय लाग्ने भएको म्याद थप्न लागिएको बताए। ‘आज अभियोजन जाँदैन, थप म्याद माग्छौं,’ उनले भने, ‘हामीसँग अब हिरासतमा राख्न ४ दिन समय छ, त्यति नै समय अदालतसँग माग्छौं।’ पोखराको सुर्यदर्शन सहकारी ठगी अभियोगमा कात्तिक २ गते काठमाडौंबाट पक्राउ गरेर लामिछानेलाई पोखरा ल्याइएको थियो। त्यसपछि लामिछानेलाई हिरासतमा राखेर अनुसन्धान गर्ने भन्दै ७ पटक अदालतबाट म्याद लिएको छ। मंगलबार आठौं पटक थप म्याद माग्न लागेको सरकारी वकिलको कार्यालयले जनाएको छ। लामिछानेसँगै अनुसनधानका लागि पूर्व डिआइजी छविलाल जोशी, रामप्रसाद खनाल, लिला पछाई र कृष्णबहादुर गुरुङ प्रहरीको हिरासतमा छन्। उनीहरु विरुद्ध सहकारी ठगी, संगठित अपराध र सम्पत्ति शुद्धीकरण निवारण ऐन अनुसार अनुसन्धान गरिएको छ। सहकारी ठगीमा पक्राउ गर्दा २५ दिनभित्र, संगठित अपराधमा ६० दिनभित्र र सम्पत्ति शुद्धिकरण ऐनमा ९० दिनसम्म हिरासतमा राखेर अनुसन्धान गर्न पाउने कानुनी प्रावधान छ। पूर्व डिआइजी छविलाल जोशी पक्राउ परेको दिनदेखि गणना गरेर अनुसन्धान भइरहेको प्रहरी र सरकारी वकिलको कार्यालयले जनाएको छ। जोशी गत असोज ६ गते पक्राउ परेका थिए। जोशी पक्राउ परेको ९० दिन पुग्न अब ४ दिन बाँकी छ। बाँकी अवधी पुरै माग गरेर म्याद थप गर्ने सरकारी वलिकको कार्यालयको तयारी छ। सुर्यदर्शन सहकारी ठगीमा यसअघि नै १९ जनालाई प्रतिवादी बनाएर अदालतमा अभियोग पत्र पेश भइसकेको छ। सोही सहकारी ठगीमा लामिछानेसहित अन्य व्यक्तिहरुको पनि संलग्नता देखिएको भन्दै सहकारी पीडितले माघ २२ गते जिल्ला प्रहरी कार्यालयमा जाहेरी दिएका थिए। सोही जाहेरीका आधारमा लामिछाने पक्राउ परेका हुन्। प्रहरीले जिल्ला सरकारी वकिलको कार्यालयलाई सोमबार बुझाएको प्रतिवेदनमा ५१ जनालाई प्रतिवादी बनाउन सिफारिस गरेको छ। थप १४ जनाको ठेगाना नखुलेकाले ठेगाना खुलेपछि अनुसन्धान गर्ने कास्की प्रहरीका सुचना अधिकारी डिएसपी वसन्त शर्माले बताए। उनका अनुसार सुर्यदर्शन सहकारी ठगीमा अहिले ९ जना पूर्पक्षका लागि कारागारमा छन् भने ५ जना हिरासतमा छन्। सहकारी ठगीका मुख्य योजनाकार मानिएका जिबी राइसहित ३७ जना फरार छन्। प्रहरीले उनीहरुसँग १ अर्ब ५१ करोड ४० लाख रुपैया बिगो असुल गर्न पनि सरकारी वकिलको कार्यालयलाई राय दिएको छ। "
    },
    {
        "title": "एकीकृत समाजवादीले तत्काल कुनै पार्टीसँग एकता नगर्ने",
        "link": "https://www.setopati.com/politics/346180",
        "content": "नेकपा (एकीकृत समाजवादी) को स्थायी कमिटी बैठकले तत्काल कुनै पनि कम्युनिष्ट पार्टीसँग एकता नगर्ने निर्णय गरेको छ। केन्द्रीय कार्यालय आलोकनगरमा मंसिर २६ गतेदेखि जारी बैठकबाट पार्टी यस्तो निस्कर्षमा पुगेको प्रवक्ता जगन्नाथ खतिवडाले बताए। राष्ट्रिय ऐजेण्डाहरूमा सहकार्यको सम्भावना सधैं जीवित रहे पनि पार्टी एकताको सम्भावना नरेहको उनको भनाइ छ। ‘हालको अवस्थामा अन्य कुनै पनि कम्युनिष्ट पार्टीहरूसँग एकीकरण गर्ने अथवा पार्टी एकता गर्ने आजको सम्भावना नरहेको तर सहकार्यको सम्भावना सधैं जिवितै रहेको हुँदा विभिन्न राष्ट्रिय एजेण्डामा सहकार्य गर्न तयार छौं तर पार्टी एकताको नाममा कुनै पार्टीसँग एकीकरण गर्ने सम्भावना नरहेको पार्टीको धारणा छ,’ उनले भने। मंगलबारको बैठकमा नेताहरूको जिम्मेवारी तोक्ने र पार्टीको सुदृढीकरण, आगामी निर्वाचनको तयारी, राजनीतिक तथा भूराजनीतिक चुनौती लगायतका विषयबारे निर्णय सार्वजनिक गर्ने उनले बताए। (न्युज एजेन्सी नेपाल) "
    },
    {
        "title": "संक्रमणकालीन न्यायसम्बन्धी दुई आयोगको पदाधिकारी छान्न सर्च कमिटी असफल",
        "link": "https://www.setopati.com/politics/346170",
        "content": "संक्रमणकालीन न्यायसँग सम्बन्धित दुई आयोगहरू सत्यनिरूपण तथा मेलमिलाप आयोग र बेपत्ता छानबिन आयोगमा पदाधिकारी र सदस्य छान्न सर्च कमिटी असफल भएको छ। दुई महिना कार्यावधि तोकेर कात्तिक २ गते सरकारले गठन गरेको सिफारिस समितिल‍े तोकिएको समयमा अध्यक्ष र सदस्यहरु छान्न असफल भएको हो। कार्यावधि समाप्त भएपछि समितिले विज्ञप्ति जारी गरी सरकारलाई पुनः प्रक्रिया थाल्न अनुरोध गरेको छ। दुई आयोगको  अध्यक्ष  तथा सदस्यको नियुक्ति गर्न गठित सिफारिस समितिले यसअघि नै अध्यक्ष तथा सदस्यका लागि नाम सिफारिस गरेर उजुरी नै आह्वान गरेको थियो। सोही समितिले विज्ञप्ति जारी गर्दै उपयुक्त व्यक्तिहरूको खोजी अझै ब्यापक र प्रभावकारी बनाइ नियुक्ति प्रक्रिया अघि बढाउन उपयुक्त देखिएको भन्दै सरकारलाई पुन प्रक्रिया थाल्न अनुरोध गरेको हो। यसअघि समितिले  अध्यक्षका लागि ८ जना र सदस्यका लागि ३२ जनाको नाम छनोट गरी उनीहरूविरूद्ध उजुरी आह्वान गरेको थियो। अध्यक्ष पदका लागि डिल्लीराज आचार्य, अच्युतप्रसाद भण्डारी, विजय सिजापती, विश्वराज कोइराला, सुदीप पाठक, महेश थापा, शेरबहादुर केसी र काशीराज दाहाल छनोट भएका थिए। यद्यपि सिफारिस भएका ती  व्यक्तिहरूबारे भने समितिभित्रै एक मत नरहेको समितिका प्रवक्ता खम्मबहादुर खातीले जारी गरेको विज्ञप्तिमा उल्लेख छ। ‘उल्लिखित सन्दर्भमा सिफारिस समितिबीच केही विषयमा मतैक्यता हुन नसकेकोले सिफारिस समितिभित्र बहुमत र अल्पमतको निर्णय गर्दा यसबाट दूरगामी असर पर्न सक्ने…,’ विज्ञप्तिमा भनिएको छ। त्यसकारण शान्ति प्रक्रियालाई निष्कर्षमा पुन्याउन आयोगमा नियुक्त हुने अध्यक्ष तथा सदस्य नियुक्तिको प्रक्रियालाई थप विश्वसनीय र स्वीकार्य बनाउनको लागि आयोगका अध्यक्ष तथा सदस्यका लागि उपयुक्त व्यक्तिहरूको खोजीलाई अझ व्यापक र प्रभावकारी बनाउन समितिले सरकारलाई आग्रह गरेको छ। सरकारले गत कात्तिक २ गते पूर्वप्रधानन्यायाधीश ओमप्रकाश मिश्रको अध्यक्षतामा सिफारिस समिति गठन भएको थियो। समितिलाई दुई महिनाभित्र कार्यअवधि दिइएको थियो। सो कार्याअवधि आज सकिएको छ। ‘कार्यावधि मिति २०८१/०९/०१ मा समाप्त भएकोले दुवै आयोगका अध्यक्ष र सदस्यको नाम सिफारिस सम्बन्धी प्रक्रिया पुनः प्रारम्भ गर्न उपयुक्त हुने देखिएकोले तत् सम्बन्धी प्रक्रिया पुनः प्रारम्भ गर्न नेपाल सरकार, मन्त्रिपरिषद्लाई अनुरोध गरिएको छ,’ विज्ञप्तिमा भनिएको छ। "
    },
    {
        "title": "सरकारी वकिलले रविविरूद्ध मुद्दा भोलि दर्ता गर्छ कि थप म्याद माग्छ?(भिडिओ)",
        "link": "https://www.setopati.com/politics/346146",
        "content": "कास्कीको सूर्यदर्शन सहकारीको बचत रकम अपचलनमा प्रहरीले रवि लामिछानेसहित ५१ जनामाथि मुद्दा चलाउन रायसहित सरकारी वकिल कार्यालयमा प्रतिवेदन बुझाएको छ। सोमबार जिल्ला प्रहरी कार्यालय कास्कीले सरकारी वकिलको कार्यालयमा प्रतिवेदन बुझाए पनि मंगलबार मुद्दा दर्ता हुन्छ कि हुँदैन भन्‍ने यकिन भएको छैन।  डिएसपी बसन्त शर्माका अनुसार सहकारी बचत रकम अपचलन, संगठित अपराध र सम्पत्ति शुद्धीकरणमा मुद्दा चलाउन प्रहरीले राय दिएको छ। प्रहरीले प्रतिवेदन बुझाएपछि अबको केही दिनमा नै अदालतमा मुद्दा दर्ता गर्नुपर्नेछ। हाल सरकारी वकिलको कार्यालय कास्कीले अभियोजनको काम गरिरहेको छ। भ्याएसम्म मंगलबार नै अदालतमा मुद्दा दर्ता गर्नेगरी सरकारी वकिलको कार्यालयले काम गरिरहेको छ। नभ्याएको अवस्थामा भने सरकारी वकिलले थप हिरासतमा राख्न म्याद माग्ने तयारी गरिरहेको सहायक जिल्ला न्यायाधिवक्ता शान्तिदेवी शर्माले जानकारी दिइन्। म्याद नै मागेको अवस्थामा पनि धेरै दिनसम्म मुद्दा दर्ता नगरी राख्न भने मिल्दैन। पछिल्लो समय पाएको म्याद सकिएकाले पनि भोलि पक्राउ परेका रवि लामिछानेसहित प्रतिवादीहरूलाई अदालतमा उपस्थित गराउनुपर्छ।  अहिले प्रहरीले पक्राउ परेका, कारागारमा रहेका र पक्राउ पर्न बाँकी रहेकासहित ५१ जनालाई प्रतिवादी बनाएर मुद्दा चलाउन राय दिएको हो। यस्तै प्रहरीले एक अर्ब ५१ करोड हाराहारीमा बिगो रकमको दाबी गरेको पनि डिएसपी शर्माले बताए। गत वर्ष माघ २२ गते दिएको पूरक जाहेरीका आधारमा प्रहरीले उनीहरूविरूद्ध अनुसन्धान गरेको हो। प्रहरीले असोज ६ गते पूर्वडिआइजी छविलाल जोशीलाई पक्राउ गरेको थियो भने असोज ९ गते लिला पछाई समातिएका थिए। रवि लामिछानेलाई कात्तिक २ गते काठमाडौंस्थित पार्टी कार्यालयबाट पक्राउ गरी पोखरा लगिएको थियो। त्यस्तै, रामप्रसाद खनाललाई कात्तिक ९ गते पक्राउ गरिएको थियो। लामिछानेसहित चारै जनाविरूद्ध चितवन, रूपन्देही, पर्सा र काठमाडौंमा पनि अनुसन्धान भएको हो। चितवनमा सहारा सहकारी, रूपन्देहीको सुप्रिम सहकारी, पर्साको सानो पाइला र काठमाडौंको स्वर्णलक्ष्मी सहकारीको बचत अपचलनमा उनीहरूविरूद्ध अनुसन्धान भइरहेको थियो। यी सहकारीबाट गोर्खा मिडिया प्रालि र नेचर्स हर्ब्स लगायतमा ऋण गएको र ती रकम अपचलन भएको प्रहरी अनुसन्धानबाट देखिएको छ। सहकारी ठगीबारे संसदीय विशेष छानबिन समितिले लामिछानेसहित विभिन्न व्यक्तिहरूमाथि अनुसन्धान गर्न सुझाव दिएको थियो। समितिले भदौ ३१ गते प्रतिनिधि सभा बैठकमा प्रतिवेदन पेस गरेको थियो। मन्त्रिपरिषद बैठकले उक्त प्रतिवेदन कार्यान्वयन गर्ने निर्णय गरेसँगै प्रहरीले अनुसन्धान अघि बढाएको हो।  "
    },
    {
        "title": "प्रधानमन्त्रीले भेटे १५ देशका लागि नेपाली राजदूत",
        "link": "https://www.setopati.com/politics/346160",
        "content": "प्रधानमन्त्री केपी शर्मा ओलीले १५ देशका लागि नेपाली राजदूतहरूसँग भेटेका छन्। सोमबार बालुवाटारस्थित प्रधानमन्त्री निवासमा ओलीले १५ देशका राजदूतलाई भेटेर निर्देशन समेत दिएका हुन्। दक्षिण कोरियाका लागि राजदूत शिवमाया तुम्वाहाङ्फेले आफूहरू बालुवाटार पुगेर प्रधानमन्त्री ओलीलाई भेटेको बताइन्।  उनका अनुसार प्रधानमन्त्री ओलीले पञ्चशील नीतिका आधारमा काम गर्न निर्देशन दिएका छन्। ‘देशको भूगोल सानो हुनसक्छ, देशको जनसंख्या सानो हुनसक्छ, तर कुनै कुनै पनि देशको सर्वभौम सानो हुँदैन,’ प्रधानमन्त्रीको भनाई उदृत गर्दै राजदूत तुम्वाहाङ्फेले भनिन्, ‘देशको हितमा रहेर, देशलाई सम्झेर काम गर्नू।’ सबै देश सर्वभौम हुने भएकाले त्यसअनुसार देशको हितमा रहेर काम गर्न ओलीले निर्देशन दिएको उनले बताइन्। अमेरिकालागि लोकदर्शन रेग्मी, अष्ट्रेलियाका लागि चित्रलेखा यादव, लगायत १५ देशका राजदूत बालुवाटार बैठकमा सहभागी थिए। "
    },
    {
        "title": "शक्तिशाली बन्दै अख्तियार: टेलिफोन 'इन्टरसेप्सन' र कम्प्युटर प्रणाली भित्र छिर्ने अधिकार पाउँदै",
        "link": "https://www.setopati.com/politics/346156",
        "content": "अख्तियार दुरूपयोग अनुसन्धान आयोगले अनुसन्धानका क्रममा टेलिफोन इन्टरसेप्सन गर्नेसम्मको अधिकार पाउने भएको छ। प्रतिनिधि सभाको राज्य व्यवस्था तथा सुशासन समिति अन्तर्गतको उपसमितिले भ्रष्टाचार निवारण ऐन २०५९ को संशोधन सम्बन्धि विधेयकमा अख्तियारलाई अनुसन्धानको क्रममा टेलिफोन र सञ्चार माध्यमको विवरण प्राप्त गर्ने (इन्टरसेप्सन)को अधिकार प्रदान गर्ने गरी प्रतिवेदन तयार पारेको हो। यो प्रतिवेदन अब उपसमितिले राज्य व्यवस्था समितिमा पेश गर्नेछ। समितिले पारित गरेपछि प्रतिवेदन प्रतिनिधि सभामा पुग्नेछ। प्रतिनिधि सभाबाट पारित भएर राष्ट्रिय सभाबाट अनुमोदन भए यसले कानुनी हैसियत प्राप्त गर्नेछ। तर उपसमितिले यस्तो इन्टरसेप्सन गर्न अख्तियारले अदालतको अनुमति लिनुपर्ने व्यवस्था गरेको छ। उपसमितिले विधेयक मार्फत अख्तियारलाई अनुसन्धानका क्रममा कम्प्युटर वा अन्य विद्युतीय संरचना र प्रणालीमा समेत पहुँचको अधिकार दिएको छ। यसरी प्रणालीमा पहुँचका लागि भने अदालतबाट अनुमति लिनुपर्ने व्यवस्था उपसमितिले गरेको छैन। भ्रष्टाचारको लेनदेन क्रिप्टोकरेन्सी जस्ता डिजिटल करेन्सीबाट हुन थालेकोले यस्तो प्रणालीमा पहुँच आवश्यक भएको प्रधानमन्त्री कार्यालयका कानुन सचिव फणीन्द्र गौतमले उपसमितिमा बताएका थिए। नेपाली कांग्रेसका सांसद हृदयराम थानी संयोजक रहेको उपसमितिले अख्तियारलाई नविन प्रविधि अबलम्बन गर्ने अनुसन्धानको अधिकार दिएको हो। उपसमितिले तयार पारेको प्रतिवेदन अनुसार अब अख्तियारका अनुसन्धान अधिकारीले अनुसन्धान गर्दा नियन्त्रित अनुसन्धान विधि (कन्ट्रोल डेलिभरी), गुप्त अनुसन्धान कारबाही (अण्डर कभर अपरेसन), अदालतको अनुमति लिई टेलिफोन वा सञ्चार माध्यमको विवरण प्राप्त गर्ने (इन्टरसेप्सन), थप प्रमाण वा सूचना प्राप्त गर्ने उद्देश्यले निरन्तर निगरानीमा राखेर तत्काल पक्राउ नगर्ने (अरेष्ट वेभर) र कम्प्युटर वा अन्य विद्युतीय साधनको संरचना वा प्रणालीमा पहुँचको अधिकार पाएको हो। सांसदहरूले थप सूचना प्राप्त गर्ने उद्देश्यले पक्राउ नगर्दा अपराधी उम्कने खतरा हुने शंका व्यक्त गरेका थिए। तर अख्तियार दुरुपयोग अनुसन्धान आयोगका सचिव घनश्याम उपाध्यायले सुन पक्रदाँ ड्राइभर मात्र पक्राऊ पर्ने अवस्था देखिएको उल्लेख गर्दै यस्तो अनुसन्धान विधि आवश्यक रहेको बताएका थिए। उपसमितिले भ्रष्टाचारको मुद्दामा हदम्यादको व्यवस्था भने खारेज गरेको छ। राज्य व्यवस्था समितिले यसअघि नै भ्रष्टाचारको मुद्दाको हदम्याद हटाउने निर्णय गरिसकेको थियो। उपसमितिले समितिको निर्णय अनुसार नै भ्रष्टाचारजन्य कसूर भएको थाहा पाएको मितिले पाँच वर्ष भित्र मुद्दा चलाउनुपर्ने प्रावधान हटाएको हो। राष्ट्रिय सभाको विधायन व्यवस्थापन समितिले यस्तो हदम्याद सम्बन्धि व्यवस्था कायमै राख्ने गरि विधेयक पारित गरेको थियो। प्रतिनिधि सभाले राष्ट्रिय सभाले गरेको निर्णय पनि उल्टाइदिएको हो।  उपसमितिले राष्ट्रसेवकले कसैलाई गैरकानुनी लाभ वा हानी पुर्‍याउने बदनियतले काम गरेमा हुने सजाय सम्बन्धि व्यवस्थामा केही नयाँ प्रावधान थप गरेको छ।  अबदेखि कुनै कर्मचारीले नेपाल सरकार वा सार्वजनिक संस्थालाई हानी पुर्‍याउने गरि बदनियतले खरिद योजना स्वीकृत नगरी मेसिन, यन्त्र, उपकरण खरिद गरे त्यो भ्रष्टाचारको कसूर कायम हुनेछ। त्यस्तै स्रोत सुनिश्चित नभई बोलपत्र आह्वान गरे पनि भ्रष्टाचारको कसूर बन्नेछ। साथै प्रचलित कानुन बमोजिम बाहेक खरिद कारबाही रद्द गर्ने वा पनु बोलपत्र आह्वान गर्ने काम गरेको अवस्थामा पनि भ्रष्टाचारको कसूर लाग्नेछ।\n \nउसमितिले निजी क्षेत्रलाई अख्तियारको अनुसन्धानको दायराबाट हटाएको छ। अबदेखि नेपाल सरकार, प्रदेश सरकार वा स्थानीय तहबाट अनुदान प्राप्त गरी कुनै संस्थाले कार्यक्रम वा परियोजना सञ्चालन गरेकोमा त्यस्तो कार्यक्रम वा परियोजना सम्बन्धी काम कारबाहीको हदसम्म त्यस्तो संस्थामाथि छानबिन गर्न सक्नेछ। जबकी राष्ट्रिय सभाले नेपाल सरकारले राजपत्रमा सूचना प्रकाशन गरी तोकेको स्तरको वा प्रकारको बैंक, वित्तीय संस्था, बीमा व्यवसाय गर्ने संस्था, मेडिकल कलेज र सोसँग सम्बद्ध अस्पताल, अन्य महाविद्यालय वा कलेज, सार्वजनिक सेवा प्रवाह गर्ने पब्लिक लिमिटेड कम्पनी वा नेपाल सरकार, प्रदेश सरकार वा स्थानीय तहको अनुदान प्राप्त गरी राष्ट्रिय वा अन्तर्राष्ट्रिय संस्थाबाट सञ्चालित परियोजनाको हकमा त्यस्तो सूचनामा तोकिएको काम कारवाहीको हदसम्म त्यस्तो संस्था, निकाय वा परियोजनामा अख्तियारले छानबिन गर्न सक्ने अधिकार दिएको थियो। सो व्यवस्था राष्ट्रिय सभाबाट समेत पारित भएको थियो। निजी क्षेत्रले अख्तियारको कार्यक्षेत्र बढाएकोमा विरोध जनाएका थिए। प्रतिनिधि सभाका सांसदहरूले यस्तो अधिकार हटाउन संशोधन दर्ता गराएका थिए। सरकारले २०७७ सालमा राष्ट्रिय सभामा विधेयक दर्ता गर्दा समेत बैंक, मेडिकल कलेज, कम्पनी वा अन्य कुनै पनि संगठित संस्थालाई सार्वजनिक संस्थाका रूपमा परिभाषित गर्दै अख्तियारको कार्यक्षेत्रमा समावेश गरेको थियो। उपसमितिले सरकारी कर्मचारीहरूलाई कुनै मुद्दामा बिगो असुल वा सम्पत्ति जफत गर्ने प्रयोजनका लागि मात्र प्रतिवादी बनाएर मुद्दा दायर भएको अवस्थामा निलम्बन नहुने व्यवस्था गरेको छ। अर्थात् यदी कुनै सरकारी कर्मचारीले कुनै जग्गा किनेको रहेछ र त्यस्तो जग्गा भ्रष्टाचारको कसूरमा बिगो असुलमा परेको अवस्थामा पर्ने रहेछ भने कर्मचारी निलम्बन हुने छैन। उपसमितिले ललिता निवास जग्गा प्रकरणको नजिरमा आधारित भएर यो व्यवस्था गरेको छ। उदाहरणका लागि ललिता निवास जग्गा प्रकरणमा अख्तियारले विशेष अदालतमा मुद्दा दायर गर्दा १ सय ७५ जनालाई प्रतिवादी कायम गरेको थिए। १ सय १० जनालाई सार्वजनिक सम्पत्ती हिनामिनामा संलग्न रहेको भन्दै मुद्दा दायर गरेको थियो। बाँकी ६५ जनालाई जग्गा फिर्ता प्रयोजनका लागि प्रतिवादी बनाएको थियो। यदी ती ६५ मध्ये कोही कर्मचारी रहेका भए अहिलेको कानुन अनुसार निलम्बनमा पर्ने थिए। तर उपसमितिले तयार पारेको प्रतिवेदन अनुसार नयाँ कानुन बनेको अवस्थामा उनीहरूको जग्गा राज्यले असुल गर्नेछ। तर उनीहरू जग्गा खरिद गरेकै कारण निलम्बनमा पर्ने छैनन्। उपसमितिले राष्ट्रिय सतर्कता केन्द्रलाई समेत कानुनी रूपमा विभिन्न आयोजनाको गुणस्तर परीक्षण गर्ने अधिकार दिने गरी कानुन बनाउन सहमति जनाएको छ। अब सार्वजनिक संस्थाबाट निर्माण वा सञ्चालन भएका आयोजनाको आवश्यकता अनुसार प्राविधिक परीक्षण राष्ट्रिय सतर्कता केन्द्रले गर्न पाउनेछ। यसअघि पनि आयोगले यस्तो परीक्षण गर्दै आएको थियो। तर उसलाई कानुनी रूपमा स्पष्ट अधिकार प्रदान गरिएको थिएन। भ्रष्ट्राचार निवारण ऐनको संशोधन विधेयक मार्फत् उपसमितिले यस्तो अधिकार केन्द्रलाई दिन सहमति जनाएको हो। "
    },
    {
        "title": "कालापानीमा भारतीय सेना आउँदा 'कूटनीतिक नोट' सम्म नपठाएर चुकेका राजा महेन्द्र",
        "link": "https://www.setopati.com/politics/346135",
        "content": "२०१७ साल, वैशाख महिना — संसदीय व्यवस्थामाथि धावा बोल्नुभन्दा ठिक नौ महिनाअघि राजा महेन्द्रले अमेरिकाको राजकीय भ्रमण गरेका थिए। भ्रमण सूचीमा क्यालिफोर्नियाको लस एन्जल्स सहर पनि थियो। लस एन्जल्सका मेयर नोरिस पोल्सनले राजा महेन्द्रको सम्मानमा त्यहाँको सिटी हलमा दिवाभोज आयोजना गरे, जसमा नेपालीहरूलाई पनि आमन्त्रण गर्ने योजना बन्यो। त्यो बेला क्यालिफोर्नियामा तीन जना नेपाली विद्यार्थी थिए। तीमध्ये क्लेयरमन्ट ग्य्राजुएट विश्वविद्यालयबाट अर्थशास्त्रमा विद्यावारिधि गरिरहेका एक जनाको पढाइले प्राध्यापकहरूलाई नै चकित तुल्याएको थियो। उनी सबभन्दा बढी अंक ल्याउने विद्यार्थीमा पर्थे। दिवाभोजको चहलपहलबीच राजा महेन्द्रको भेट विश्वविद्यालयका कुलपति डा. मेरियल गुडालसँग भयो। ‘हामीलाई नेपालको शैक्षिक स्तरबारे जानकारी थिएन। प्रयोगका लागि तपाईंहरूको एक जना विद्यार्थी छानेर ल्याएका थियौं,’ प्राध्यापक गुडालले राजा महेन्द्रसँग भने, ‘तपाईंहरूको त्यो विद्यार्थीले आफ्नो कक्षामा सबै अमेरिकीलाई जितेर हामीलाई आश्चर्यचकित तुल्याएका छन्।’ राजाले मुसुमुसु हाँस्दै ती नेपाली विद्यार्थीसँग भेट्ने इच्छा देखाए। जसै ती विद्यार्थी दिवाभोजमै सरिक छन् भन्ने थाहा पाए, महेन्द्रले दरबारका सचिव बडाकाजी पुष्पराज राजभण्डारीलाई उनको खोजी गर्न पठाए। राजाको निर्देशनअनुसार दिवाभोजको भीडमा नेपाली अनुहार खुट्टयाउँदै हिँडेका पुष्पराजको भेट एक जना नेपाली विद्यार्थीसँग भयो। ‘ए नानी, यहाँ विश्वविद्यालयमा पहिलो हुने एउटा नेपाली विद्यार्थी छ रे, तिमीले चिनाइदिनुपर्‍यो,’ उनले सोधे। अमेरिकी विश्वविद्यालयमा पहिलो वा दोस्रो भन्ने चलन थिएन। त्यसैले ती विद्यार्थीले जवाफ दिए, ‘कुन्नि को हो, मैले त चिनेको छैन।’ पुष्पराज फर्केर गए र प्राध्यापक डा. गुडालसँग सहयोग मागे। गुडाल पुष्पराजलाई लिएर तिनै विद्यार्थीकहाँ आए, जसलाई एकछिन अघि मात्र उनले भेटेका थिए। ‘यिनै त हुन् ती विद्यार्थी,’ गुडालले यसो भन्नु मात्र के थियो, पुष्पराजले आँखा ठुल्ठूलो पार्दै हप्काए, ‘कस्तो मान्छे रहेछौ तिमी त! तिमीलाई भर्खरै सोध्दा थाहा छैन भनेको होइन!’ ती विद्यार्थीले कुरै बुझेनन् — ट्वाल्ल परिरहे। पुष्पराजले अगाडि भने, ‘आऊ, सरकारबाट तिमीलाई बोलाउनू भन्ने हुकुम भएको छ।’ त्यसपछि विश्वविद्यालयका कुलपतिले ‘अब्बल’ भनेर तारिफ गरेका ती नेपाली विद्यार्थीलाई राजा महेन्द्रका अगाडि उपस्थित गराइयो। उनले बडो शिष्टतापूर्वक राजाको दर्शन गरे र आफ्नो परिचय दिँदै भने — ‘म भेषबहादुर थापा।’ राजा महेन्द्र उनलाई देखेर प्रसन्न भए। सुरूमा उनले थापाको घरगाउँ, इष्टमित्र, पुर्खा र परिवारबारे सोधीखोजी गरे। सबै जानकारी पाएपछि भने, ‘तिमीले यहाँ राम्रो पढेका रहेछौ। प्राध्यापकहरूबाट तिम्रो राम्रो मूल्यांकन पाएँ।’ भेषबहादुर चुपचाप राजाको कुरा सुनिरहे। ‘राम्रो पढ्नू र पढाइ सकेपछि नेपाल फर्कनू,’ राजा महेन्द्रले आदेश र आग्रहको मिश्रित लवजमा भने, ‘देश बनाउने बेला आउँदैछ। मलाई तिमीजस्तै पढेलेखेका नवजवानहरूको खाँचो छ।’ यति भनेर राजा महेन्द्रले सोधे, ‘अब कति समय बाँकी छ तिम्रो पढाइ सकिन?’ थापाले जवाफ दिए, ‘छ महिना बाँकी छ सरकार।’ ‘त्यसो भए छ महिनापछि नेपाल आउनू है, यतै नअल्मलिनू,’ राजाले भने, ‘पढ्न आएका नेपाली विद्यार्थीहरू अचेल यतै बस्छन् भन्ने मैले सुनेको छु। तिमी चाहिँ त्यस्तो नगर।’ थापाले दुई हात जोडेर एकदमै आदरपूर्वक बिन्ती गरे, ‘आउन त हुन्थ्यो महाराज, तर मसँग फर्कने पैसा छैन। त्यसैले पिएचडी सकिएपछि पाँच–छ महिना काम गर्छु, अनि फर्कने खर्च जुटाएर मात्र नेपाल आउँछु।’ थापाको मुखबाट यति सुन्नेबित्तिकै राजा महेन्द्रबाट हुकुम भयो, ‘बाटोखर्चको चिन्ता लिनुपर्दैन। पढाइ सकिनेबित्तिकै मलाई खबर गर्नू, खर्च म पठाइदिन्छु।’ राजा महेन्द्रले त्यसपछि थापाको नाम र नम्बर बडाकाजी पुष्पराज राजभण्डारीलाई टिप्न लगाए। त्यही बेला रानी रत्नले भनिन्, ‘तिमीलाई आमाको माया लाग्दैन?’ जवाफमा थापाले भने, ‘माया त लाग्छ सरकार, तर तुरून्तै फर्कने साधन छैन।’ मान्छेको जीवन संयोगहरूको संगालो हो। भेषबहादुर थापाको जीवनमा पनि राजा महेन्द्रसँगको अप्रत्यासित भेट एउटा सुखद संयोगका रूपमा आयो, जसले उनको जीवनकथाको पहिलो अध्याय लेख्यो। २०१७ साल, पुस मध्य — राजा महेन्द्रले संसदीय व्यवस्थामाथि धावा बोलेको दुई सातापछि भेषबहादुर थापाका नाममा एउटा टेलिग्राम आयो — ‘नेपालको योजना परिषदको सदस्य–सचिवमा तपाईंको नियुक्ति भएको छ। तपाईंलाई स्वीकार हुने या नहुने सूचना दिनुस्।’ टेलिग्राम राजा महेन्द्रका प्रमुख सचिव हंसमान सिंहले पठाएका थिए। खबर पाउनासाथ थापा विश्वविद्यालयका कुलपतिकहाँ गए र सबै कुरा सुनाए। कुलपतिले मजाक गर्दै भने, ‘आहा, कति राम्रो खबर! यो खबरले त हामीलाई थप दस जना विदेशी विद्यार्थी पढाउन छात्रवृत्ति रकम प्राप्त होला!’ थापाले परिवारका सदस्य र साथीभाइहरूसँग पनि सरसल्लाह गरे। सबैले ‘ज्यादै राम्रो अवसर’ भन्दै हौस्याए। त्यति बेलासम्म उनको पढाइ सकिएको थिएन। थेसिस बुझाउन बाँकी थियो। तर ‘अब्बल’ विद्यार्थी भएकाले केही समयको सहुलियत दिन विश्वविद्यालय राजी भयो। सबै चाँजापाँजो मिलेपछि थापाले दरबारका नाममा जवाफ लेखे — ‘सरकारबाट योजना परिषदको सदस्य–सचिवमा गरिएको नियुक्तिलाई मैले आफ्नो उच्च सम्मानका रूपमा लएको छु। म यो नियुक्ति सहर्ष स्वीकार गर्छु। तर तत्काल नेपाल फर्कन मसँग बाटोखर्च छैन। त्यसैले मलाई बाटोखर्च पठाइदिनु हुन अनुरोध गर्छु।’ त्यो समय हृषिकेश शाह अमेरिकी राजदूत थिए। पुस १ को घटनापछि राजा महेन्द्रको अध्यक्षतामा गठित मन्त्रिपरिषदमा उनलाई अर्थ र योजनामन्त्री नियुक्त गरिएको थियो। मन्त्री भएलगत्तै उनी राष्ट्रसंघको विशेष अधिवेशनमा भाग लिन न्यूयोर्क आउने कार्यक्रम रहेछ। उनैको हातमा बाटोखर्च पठाइने टेलिग्राम सन्देश थापालाई प्राप्त भयो। हृषिकेश शाह एघार सय डलरको चेक लिएर अमेरिका पुगे र बाटोखर्च भनेर दिए। पहिले ‘इकोनोमी क्लास’ को सस्तो सिटमा बसेर अमेरिका उडेका थापा राजा महेन्द्रले पठाइदिएको खर्चमा ‘फस्ट क्लास’ सिटमा नेपाल फर्के। त्यो दिनबाट भेषबहादुर थापाको जीवनले नयाँ उडान भर्‍यो। नेपाल फर्केलगत्तै भेषबहादुर थापालाई राजा महेन्द्रबाट दर्शनभेट निम्ति बोलावट आयो। राजाले थापासहित त्यो बेला नियुक्त नौ जना सचिवलाई राखेर दर्शनभेट दिए र भने, ‘मैले जनताबाट चुनिएको सरकार फेरेर नयाँ ढंगले शासन चलाउन खोजेको छु। चुनौती छ, अप्ठ्यारो पनि छ। तर तिमीहरूजस्तो पढेलेखेका मान्छेले साथ र सहयोग गर्‍यौ भने देशमा थिति बसाल्न सकिन्छ भन्ने मलाई विश्वास छ।’ ‘हामीले स्कुलको मुख देखेनौं। शिक्षकहरू दरबारमै पढाउन आउँथे। तर उनीहरू हामीलाई पढाउनभन्दा दर्शन बढ्ता गर्थे। त्यसैले हामीले पढाइलाई गम्भीर रूपमा लिएनौं,’ राजा महेन्द्रले अगाडि भने, ‘अहिले देश चलाउन पढेलेखेको मान्छे नै चाहिन्छ भनेर मैले शिला खोजेजस्तो तिमीहरूलाई खोजेर ल्याएको हुँ। तिमीहरू यसको मर्म बुझेर काम गर्नू।’ ‘काम गर्दा कुनै समस्या पर्‍यो वा मेरो खाँचो भयो भने सिधै मलाई सम्पर्क गर्नू। म तिमीहरूलाई पर्दा जुनसुकै समय भेट्न तयार हुन्छु। राति अप्ठ्यारो पर्‍यो भने मेरो सैनिक सचिवलाई खबर गर्नू, दिउँसो अप्ठ्यारो पर्‍यो भने मेरो प्रमुख सचिव हंसमानलाई खबर पठाउनू। म चौबीस घन्टाभित्र तिमीहरूलाई भेट्नेछु।’ उनले यो पनि भने, ‘राजनीति आफ्नो ठाउँमा छ। त्यहाँ मान्छे आउने प्रक्रिया र योग्यता अलग छ। तिमीहरूलाई भने मैले विशुद्ध योग्यताका आधारमा र देश चलाउन तिमीहरूजस्तै मान्छे चाहिन्छ भनेर छानेको हुँ। देश निर्माणका लागि जुनसुकै काम गर्न नहच्किनू। आँटेर काम गर्नू। तिमीहरूको पछाडि म छु।’ राजाको दर्शनभेटपछि थापा आफ्नो नियुक्ति भएको योजना परिषदमा सम्पर्क राख्न सिंहदरबार गए। उनले सुट–पाइन्ट लगाएका थिए। टोपी लगाएका थिएनन्। सिंहदरबारको ढोकामा त्यति बेला चन्द्रबहादुर नामका द्वारपाले थिए। उनले थापालाई रोक्दै भने, ‘ओ मिस्टर, कहाँ जान लागेको?’ थापाले सामान्य ढंगमा छोटो जवाफ दिए, ‘अफिस।’ ‘कुन अफिस?’ ‘योजना परिषद।’ ‘के काम छ त्यहाँ?’ ‘म परिषदको सदस्य–सचिव हुँ।’ चन्द्रबहादुरले पत्याएनन्, २४ वर्षको तन्नेरी ठिटोलाई देखेर खिसी गर्दै भने, ‘म यत्रो वर्षदेखि सिंहदरबारमा काम गरिरहेको छु। यहाँका सारा कर्मचारीलाई चिन्छु। मैले नचिन्ने सचिव पनि हुन्छ?’ थापाले योजना परिषदमै फोन गरेर बुझ्न लगाए। त्यति बेला भरतबहादुर प्रधान योजना परिषदका कायममुकायम सचिव थिए। उनी स्वयं सिंहदरबारको ढोकामा लिन आएपछि मात्र थापाले चन्द्रबहादुरको फन्दाबाट मुक्ति पाए। भित्र गएपछि भरतबहादुरले ‘अब तपाईंको बहाली गर्नुपर्छ’ भने। थापालाई त्यति बेलासम्म बहाली भनेको के हो थाहा थिएन। सोधे, ‘के हो बहाली भनेको?’ ‘हजुरलाई कार्यालयमा हाजिर गराउने विधि हो,’ उनले जवाफ दिए, ‘त्यसपछि कुनै एउटा फाइल सदर गर्नुपर्छ।’ थापालाई सदर भनेको पनि थाहा थिएन। सोधे, ‘सदर भनेको चाहिँ के नि?’ ‘हजुरले कुनै फाइलमा लेखिएको टिप्पणी पढेर चित्त बुझे सदर लेख्नुपर्छ र सही गर्नुपर्छ।’ थापाले अंग्रेजीमा सही गरे। भरतबहादुरले नेपालीमा सही गर्नुपर्छ भनेर सिकाए। यहाँबाट नेपालको प्रशासनतन्त्रमा भेषबहादुर थापाको पहिलो पाइला बढ्यो। ‘एन्ड रेस्ट इज हिस्ट्री!’ जीवनको ६० वर्षभन्दा बढी समय विभिन्न ओहोदामा रहेर शासनसत्ता वरिपरि बिताएका ८८ वर्षीय भेषबहादुर थापा केही दिनअघि हामीसँग आफ्नो जीवनकथा बेलीविस्तार लगाउँदै थिए। पञ्चायती व्यवस्थाको सुरूआतसँगै राजा महेन्द्रबाट नेपाली कांग्रेस सरकारको पञ्चवर्षीय योजना निस्क्रिय पारेर पहिलो योजना परिषद गठन गरिएको थियो। परिषदको सदस्य–सचिवका रूपमा प्रशासनमा छिरेका थापाले त्यसयता अर्थतन्त्रदेखि कर्मचारीतन्त्र र सरकार सञ्चालनदेखि कूटनीतिज्ञको भूमिकासम्म निर्वाह गरे। उनी राष्ट्र बैंकका गभर्नर बने, अर्थसचिव बने। अर्थमन्त्री भए, परराष्ट्रमन्त्री भए। अमेरिका तथा भारतका लागि चौध वर्ष राजदूतको कार्यभार पनि सम्हाले। अर्थविद्, प्रशासक र कूटनीतिज्ञका रूपमा भेषबहादुर थापाको आरोह–अवरोह मुलुकको साठी वर्षको राजनीतिक उतारचढाव चियाउने आँखीझ्याल हो। उनले महेन्द्रदेखि वीरेन्द्र र ज्ञानेन्द्रसमेत तीन जना राजाको प्रत्यक्ष शासन नजिकबाट भोगे र दरबारको दबदबा देखे। पञ्चायतको इमानदार प्रशासक बनेर सेवा गर्दागर्दै पञ्चायतबाटै खेप्नुपरेको भ्रष्टाचार अभियोग उनको जीवनकै कहिल्यै नभुल्ने पाटो बन्यो। जीवनका यिनै घटनाक्रम समेटेर थापाले लेखेको पहिलो संस्मरण कृति ‘राष्ट्र–परराष्ट्रः एकतन्त्रदेखि गणतन्त्रसम्म’ मंगलबार काठमाडौंमा विमोचन भयो। त्यसै सन्दर्भमा हामी उनको जीवनकथा उनकै मुखबाट सुन्न गत शुक्रबार मध्य–बानेश्वरस्थित घर गएका थियौं। साथमा थिए, किताबका सह–लेखक हरिबहादुर थापा। भुइँतलाको बैठक कोठामा कुराकानीको सिलसिला बाँध्नुअघि भेषबहादुर थापाले सबभन्दा पहिला किताबको रचनागर्भ सुनाए — ‘यही कोठामा हो किताब तयार भएको, है हरिजी,’ पत्रकार तथा लेखक हरिबहादुरतिर हेर्दै उनले भने, ‘उहाँ घन्टौं घन्टा मेरो अन्तर्वार्ता लिनुहुन्थ्यो। म खुरू खुरू उहाँले सोधेको प्रश्नको जवाफ दिँदै जान्थेँ। साँचो कुरा बोल्न के धक मान्नु र!’ हरिबहादुर मुसुक्क हाँसे। ‘परिवार र साथीभाइहरूको सधैं नै जोड रहन्थ्यो — मान्छेको अनुभव बाँचुञ्जेल हो, जीवनभरको भोगाइ केही न केही छाडेर जानुपर्छ। मलाई भने कुनै रूचि थिएन,’ भेषबहादुरले भने, ‘मजस्तो मान्छे कति आउँछन्, जान्छन् भन्ने लाग्थ्यो। पछि चाहेर पनि लिपिबद्ध गर्न सकिनँ। मनको वेगलाई हातले साथ नै दिएन।’ त्यही क्रममा फुपूका छोरा विनोद सिजापतीमार्फत् हरिबहादुरसँग भेट भएको र किताब लेखन प्रक्रिया अघि बढेको उनले सुनाए। ‘किताबको पहिलो मस्यौदा त २०७० सालमै तयार भइसकेको हो,’ हरिबहादुरले थपे, ‘विभिन्न कारणले प्रकाशनमा आउन दस वर्ष लाग्यो।’ ‘मेरै अरूचि पनि होला एउटा मुख्य कारण त,’ भेषबहादुरले स्पष्टीकरण दिए र खुलेर हाँसे। खुलेको हाँसोसँगै उनको अतीतको गाँठो पनि खुल्दै गयो। करिब डेढ घन्टाको हाम्रो कुराकानी मुख्यगरी तीन विषयमा केन्द्रित रह्यो — एक, पञ्चायतका प्रारम्भिक दिनहरूमा राजा महेन्द्र र भारतको सम्बन्ध कस्तो थियो? दुई, भेषबहादुर थापाले प्रत्यक्ष भोगेका तीन राजाहरूको व्यक्तित्व र शासनशैलीमा के–के कुरा समान थिए? के फरक थिए? र तीन, थापाले निकट सहकार्य गरेका प्रधानमन्त्रीहरूसँगको उनको अनुभव कस्तो रह्यो? सुरू गरौं पहिलो विषयबाट।  २०१७ सालमा राजा महेन्द्रले सैनिक ‘कू’ गरेर संसदीय व्यवस्था अन्त्य गरेको तत्कालीन भारतीय प्रधानमन्त्री जवाहरलाल नेहरूलाई चित्त बुझेको थिएन। नेहरूले राजा महेन्द्रलाई औपचारिक पत्र नै लेखेर आफ्नो असन्तोष जाहेर गरेका थिए। केही समयअघि ‘नयाँपत्रिका’ मा सार्वजनिक नेहरूको उक्त पत्रमा भनिएको छ, ‘मैले कयौंपटक तपाईंलाई भनेको थिएँ, नेपालमा मुख्यतः दुइटा मात्र स्थिर तत्वहरू थिए भनेर। पहिलो राजा र दोस्रो नेपाली कांग्रेस, जो जनताको लोकप्रिय समर्थन पाएको एउटा मात्रै व्यवस्थित राजनीतिक दल थियो ... त्यसैले दुइटा स्थिर शक्तिहरूले एकअर्कासँग पूर्ण रूपले सहकार्य गर्नुपर्छ। होइन भने यसको विकल्प भनेको अग्रगमनको अभाव र अस्थिरताको निरन्तरता मात्र हुन्थ्यो।’ उनी अगाडि लेख्छन्, ‘जनताको व्यापक समर्थन र सहकार्यबेगर वास्तवमा कुनै पनि ठूलो परिवर्तन हुन सक्दैन। टाढाबाट भए पनि मेरो बुझाइ के छ भने नेपालको पछिल्लो सरकारले आफ्ना सबै असफलताबीच पुरातन प्रशासनको क्षेत्रमा ठूलो सुधार ल्याएको थियो। यस अतिरिक्त थप सुधार र प्रगतिका लागि ढोका खुला भएको थियो।’ नेहरूले यो पनि लेखेका छन्, ‘जब महाराजाधिराजले मन्त्रीमण्डल र संसदको दुवै सदन भंग गरेर देशको शासनको सम्पूर्ण बागडोर आफूले लिएको शाही घोषणा गर्नुभयो, म अत्यन्तै दुखित भएँ। मेरो जीवनभरको प्रशिक्षण र विचारका कारण यस्तो महसुस हुनु अपरिहार्य पनि थियो र मेरो भित्री आस्थाका कारण के भन्छु भने, तपाईंले जुन लक्ष्य लिनुभएको थियो, यो कदमले त्यहाँसम्म पुर्‍याउन सक्दैन।’ नेहरू आफ्नो पत्रमा राजा महेन्द्रलाई प्रजातन्त्र पुनर्स्थापनाको सल्लाह दिँदै लेख्छन्, ‘महाराजाधिराजलाई मेरो आफ्नो सल्लाह दिने साहस गर्न सक्छु भने यो विद्यमान संकटलाई यही अवस्थामा रहन दिनु हुँदैन र नेपालका नागरिकलाई उनीहरूको विचार व्यक्त गर्ने अधिकार दिन शीघ्र केही कदम चाल्नुपर्छ। यदि मौजुदा संसदलाई पुनः आह्वान गर्न सकिँदैन भने ताजा निर्वाचन गराउन सकिन्छ।’ उनले तत्कालीन परिस्थिति जारी रहे ‘सरकारको प्रगतिशील संरचना र स्थायित्वमा कुनै सम्भावना देख्दिनँ’ भनेका छन्। ‘यो अवस्था झन् झन् खराब हुँदै जान्छ, अनि तपाईं र तपाईंको देशले अझ ठूलो समस्यासँग सामना गर्नुपर्ने हुन्छ,’ नेहरू लेख्छन्। नेहरूले यसरी औपचारिक पत्र नै पठाएर असन्तुष्टि जाहेर गरेपछि राजा महेन्द्रलाई आफूले चालेको राजनीतिक कदमप्रति भारतको विश्वास हासिल गर्न ठूलो चुनौती सिर्जना भएको थियो। त्यही क्रममा भारतलाई थप चिढ्याउन हुँदैन भन्ने मनसायकै कारण नेपालको कालापानी क्षेत्रमा अनधिकृत रूपले भारतीय सेना आएर बस्दा पनि राजा महेन्द्रले मौनसम्मति जनाएको देखिन्छ। त्यति बेला नेपालले कालापानीबाट भारतीय सेना हटाउन पहल गर्नु त परै जाओस्, भारतको उक्त कदमविरूद्ध ‘कूटनीतिक नोट’ समेत पठाएन। भेषबहादुर थापाले हामीसँगको कुराकानी क्रममा उक्त घटनाको विस्तृत बयान गरे। उनले किताबमा पनि यो प्रसंग उल्लेख गरेका छन्। यो २०१९ सालको कुरा हो, जति बेला भारत र चीनबीच लडाइँ तीव्र भएको थियो। त्यो लडाइँमा चिनियाँहरूद्वारा ठाउँ ठाउँमा भारतमाथि हमला भएको थियो। त्यति बेला नेपालको कालापानी क्षेत्रमा कुनै सुरक्षा संयन्त्रको उपस्थिति थिएन। नेपालले पनि त्यहाँ आफ्नो सुरक्षा पोस्ट राखेको थिएन। मानव बसोबास नभएकाले त्यो ठाउँ नेपालको सुरक्षा र प्रशासनिक दुवै चासोभन्दा बाहिर थियो। यही कारणले कालापानी क्षेत्रलाई भारतीय सुरक्षा निकायले आफ्नो निम्ति असुरक्षित ठान्यो। त्यहाँबाट कसैगरी चिनियाँ फौज पस्न सफल भयो भने उनीहरू सिधै दिल्ली आइपुग्न सक्छन् भन्ने भारतीय पक्षको विश्लेषण रह्यो। यही विश्लेषणमा टेकेर लडाइँकै बीच भारतीयहरूले कालापानी क्षेत्रमा रातारात आफ्नो सुरक्षाफौज तैनाथ गरे, थापाले भने, ‘उनीहरूलाई त्यो नेपालको भूभाग हो भन्ने थाहा थियो। तर कुनै छलफलबेगर उनीहरूले त्यहाँ सैनिक राखे। नेपालबाट यो विषय उठ्न सक्छ भन्ने पनि उनीहरूलाई थाहा नभएको होइन। तर नेपालले आफ्नो धारणा राख्न नपाउँदै कालापानीमा भारतीय फौज आएर बस्यो।’ यसरी कालापानीमा भारतीय सेना आएर बसेको थाहा पाएपछि नेपाली अधिकारीहरूले राजा महेन्द्रलाई जानकारी गराए। त्यति बेला राजा महेन्द्रले भनेका थिए, ‘यतिखेर भारत र चीनबीच लडाइँ भइरहेको छ। हामीले यो विषय उठाउँदा कुनै पक्ष लिएजस्तो हुन्छ। त्यसैले लडाइँ सकिएपछि यो विषय उठाउनुपर्छ र समाधान खोज्नुपर्छ।’ नेपालको यो मौनतालाई भारतीय पक्षले अपव्याख्या गरेको थापाको भनाइ छ। ‘कालापानीका सवालमा दरबारसँग कुनै संवाद या निर्णय भएको रेकर्ड छैन। न त भारतसँग नै त्यहाँ उसका सुरक्षा फौज राख्न पाउने अनुमति लिएको रेकर्ड छ। चीनसँग लडाइँ सकिएपछि भारत चुप लागेर त्यहाँबाट फर्केको भए नेपालको मौनता विवादमा परे पनि समस्या रहने थिएन,’ उनले किताबमा लेखेका छन्। राजा महेन्द्रले कालापानीमा भारतीय सेना आएर बसेको विषयमा ‘कूटनीतिक नोट’ मात्र पठाइदिएका भए उक्त भूभाग नेपाली सीमामा पर्छ भन्ने त्यति बेलै स्थापित हुने थियो। तर नेपालले भारत–चीन लडाइँको बीचमा मात्र होइन, लडाइँ सकिएपछि पनि यो मुद्दा उठाएन, जसले भारतीय सेना कालापानीमा बसेको बस्यै भयो। गिरिजाप्रसाद कोइराला प्रधानमन्त्री भएपछि जब नेपालले पहिलोपटक राजनीतिक रूपमा यो मुद्दा उठायो, त्यति बेला भारतले नेपालको दाबी स्वीकार नै गरेन। उनीहरूले २०१९ सालदेखि भारतीय सेना कालापानीमा छाउनी बनाएर बस्दै आएको र यदि त्यो नेपाली भूभाग हो भने नेपालले त्यति बेलै किन विरोध गरेन भनेर आफ्नो तर्क राख्यो। कालापानीको मुद्दा आज पनि घाँटीमा अड्केको हाडजस्तो अनिर्णित भएर बसेको छ। पछिल्लो समय केपी ओली सरकारले कालापानी क्षेत्रसमेत समावेश गरेर नेपालको चुच्चे नक्सा जारी गरेपछि त्यसले दुई देशको सम्बन्धमै चिसोपना ल्याएको थियो। भेषबहादुर थापाले २०५४ सालमा आफू भारतीय राजदूत भएपछि तत्कालीन भारतीय गृहमन्त्री लालकृष्ण आडवाणीसँग कालापानीको विषयमा छलफल गरेको प्रसंग किताबमा उल्लेख गरेका छन्। ‘कालापानी विवाद चर्कंदै गए त्यसले दुई देशबीचको सम्बन्धमा दरार ल्याउन सक्छ भनेको थिएँ,’ उनी लेख्छन्, ‘कालापानीमा भारतीय अतिक्रमण भएकै हो। जुन समय भारतीय सुरक्षाकर्मी त्यस भूभागमा गएर बसे, त्यति बेला नेपाल परिस्थितिअनुरूप मौन बस्न बाध्य थियो।’ थापाले आडवाणीसँगको वार्ता क्रममा कालापानीमा भारतीय सेना राख्नुको परिस्थिति पूरै परिवर्तन भइसकेको अवगत गराउँदै भनेका थिए, ‘हेर्नुस्, नेपालको सानो भूभाग कब्जा गरेर नेपाल भुटानको साइजमा पनि आउँदैन। स–साना टुक्रा कब्जा गरेर भारत महाभारत पनि हुने होइन। बेकारमा दुई देशबीच तिक्तता उत्पन्न गराउनु राम्रो होइन।’ थापा लेख्छन् — भारतीयहरू कालापानीका विषयमा राजा महेन्द्रलाई थाहा भएको भनाइ राख्थे। मैले भनेँ, ‘राजाले त्यसरी नेपाली भूभाग दिएको कुनै निर्णय छैन, कुनै फाइल छैन। फेरि राजाले दिँदैमा कुनै भूभाग अर्को देशलाई दिइन्न। त्यो सन्धिका आधारमा चल्ने गर्छ। नेपालले कोसी र गण्डकमा भारतलाई जमिन प्रयोग गर्न दिएको हो। त्यसको सार्वभौम अधिकार भारतलाई दिएको होइन। राजालाई आफ्नो भूभाग अरूलाई हस्तान्तरण गर्ने कुनै कानुनी अधिकार छैन।’ २०१७ सालको शाही कदमपछि कालापानीमाथि भएको भारतीय सैन्य अतिक्रमण र राजा महेन्द्रको मौनसम्मतिको मूल्य नेपालले आजसम्म चुकाउनुपरेको छ। यो घटनालाई तत्कालीन समयमा भारतको राजनीतिक समर्थन र साथ प्राप्त गर्ने राजा महेन्द्रको कूटनीतिक प्रयासका रूपमा बुझ्न सकिन्छ। राजा महेन्द्र र भारतको सम्बन्ध झल्काउने अर्को एउटा प्रसंग पनि भेषबहादुर थापाले हामीलाई सुनाए। यो प्रसंग निर्दलीय पञ्चायती व्यवस्था लागू भएको दस वर्षपछिको हो। २०२७ साल, भदौ महिना — त्यति बेला भारतमा इन्दिरा गान्धी प्रधानमन्त्री थिइन्। भदौ २३ देखि २५ सम्म जाम्बियाको राजधानी लुसाकामा असंलग्न राष्ट्रहरूको तेस्रो सम्मेलन हुँदै थियो। त्यसैबीच राजा महेन्द्र र भारतीय प्रधानमन्त्री इन्दिरा गान्धीबीच भएको वार्ता एकदमै कटुतापूर्ण रहेको थापा सम्झन्छन्। सम्मेलनमा भारतीय प्रधानमन्त्री इन्दिरा गान्धी एक दिन ढिला आएकी थिइन्। उनी एयरपोर्टबाट सिधै सम्मेलन केन्द्र आइन्। उनी आउँदा सम्मेलन सुरू भइसकेको थियो। सम्मेलन कक्षमा प्रवेश गर्नेबित्तिकै इन्दिराको नजर नेपाली प्रतिनिधिहरूको निम्ति छुट्टयाइएको स्थानमा पुग्यो। उनी आफ्नो ठाउँतिर नगई सरासर नेपाली प्रतिनिधिहरूतर्फ बढिन् र सबैसँग हात मिलाउन थालिन्। ‘एक हिसाबले भन्दा इन्दिरा गान्धीले नेपाली प्रतिनिधिहरूलाई चिनेर प्राथमिकता दिएको देखिन्थ्यो,’ थापाले भने, ‘सबैसँग हात मिलाइसकेपछि उनी हामीभन्दा अगाडिको लहरमा रहेका राजा महेन्द्रको नजिक गइन् र ‘योर म्याजेस्टी’ भन्दै आफ्नो हात अघि बढाइन्।’ राजा महेन्द्रले पुलुक्क पछाडि फर्केर हेरे र कुर्सीमा बसी बसी नै इन्दिरा गान्धीसँग हात मिलाए। त्यसपछि इन्दिरा फरक्क फर्केर तीव्र गतिमा भारतीय प्रतिनिधिहरू भएको ठाउँतिर लम्किइन्। राजा महेन्द्रले भारतीय प्रधानमन्त्री गान्धीलाई कुर्सीमा बसी बसी हात मिलाएको उक्त घटनाले एकदमै नराम्रो रूप लियो। राजाको हैसियत प्रधानमन्त्रीभन्दा माथि भए पनि महिला भएका नाताले राजाले सामान्य शिष्टाचारका लागि पनि कुर्सीबाट उठेर हात मिलाउनुपर्थ्यो भन्ने भारतीय पक्षको भनाइ थियो। अफ्रिकामा भारतीय राजदूत रहेका नटवर सिंहले थापालाई बोलाएरै घटनाप्रति आपत्ति जनाए र भने, ‘तिम्रो राजा बडो अशिष्ट रहेछन्। प्रधानमन्त्रीभन्दा माथि राजा भए पनि महिला भएका नाताले कुर्सीबाट उठेर हात मिलाउनुपर्थ्यो। यो अभद्र व्यवहार भयो।’ थापाले भारतीय पक्षको गुनासो राजासमक्ष राखे। जवाफमा राजा महेन्द्रले भने, ‘यत्रो ठूलो कुर्सी थियो! मैले पछाडि धकेल्नै सकिनँ। म आफ्नो ठाउँबाट उठ्नै सकिनँ।’ ‘कूटनीतिमा सानो सानो कुराले पनि कति ठूलो हलचल ल्याउँछ भन्ने एउटा ठूलो पाठ नेपालले त्यो घटनाबाट सिक्यो,’ थापाले भने, ‘राजा महेन्द्रले त्यही सम्मेलन बेला इन्दिरा गान्धीसँग खुलस्त रूपमा द्विपक्षीय कुराकानी गर्ने योजना बनाएका थिए। त्यसको निम्ति गहन तयारी पनि भएको थियो। तर सम्मेलन कक्षमा जे भयो, त्यो घटनापछि भारतीय पक्षबाट नेपालसँग वार्ता गर्न कुनै चासो देखाइएन।’ त्यति बेला दुई देशबीच सम्बन्ध तिक्त हुँदै गएकाले भारतले नाकाबन्दीसम्मको कठोर निर्णय लिन सक्छ भन्ने शंका व्याप्त थियो। भारतीय पक्षले यसको छनक द्विपक्षीय वाणिज्य वार्ताकै क्रममा देखाइसकेको थियो। २०२७ सालको वाणिज्य सन्धि नवीकरण वार्ता बेला भारतीय अधिकारीहरूले ‘व्यापार र पारवहन सन्धि एकै ठाउँमा हुनुपर्छ’ भन्दै अड्को थापेका थिए। भारत दुवै सन्धिलाई गाभेर नेपालको पारवहन अधिकार खोस्न चाहन्छ भन्ने नेपाली पक्षको बुझाइ थियो। भारतीय पक्ष भने यी दुई सन्धिलाई कुनै हालतमा छुट्टयाउन चाहँदैनथ्यो। त्यति बेला थापा अर्थसचिव थिए। यस्तो अवस्थामा जाम्बियामा राष्ट्र–प्रमुखहरूबीच प्रत्यक्ष संवाद भएन भने दुई देशबीच सम्बन्ध सुल्झँदैन र नाकाबन्दीको सम्भावना टार्न सकिँदैन भनेर नेपाली अधिकारीहरू सशंकित थिए। आखिरमा नेपाली अधिकारीहरूको अथक प्रयासपछि असहज वातावरणकै बीच वार्ताको माहोल बन्यो। इन्दिरा गान्धी राजा महेन्द्र बसेको क्याबिनमा आइन्। दुई जनाबीच करिब डेढ घन्टा वार्ता भयो। उक्त वार्तामा के भयो भन्नेबारे अरूलाई विस्तृत जानकारी दिइएन। रेकर्डका लागि टिपोट गर्ने चलन भए पनि त्यो बेला त्यस्तो औपचारिक केही नगरिएको थापा बताउँछन्। उनी यति भन्छन्, ‘वार्तापछि राजा महेन्द्र झोक्किँदै क्रुद्ध मुद्रामा बाहिर आएका थिए। उनको कानका लोतीहरू राग्गिएर राता भएका थिए। जब राजा महेन्द्र रिसाउँथे, तब उनका कान त्यसैगरी राता हुन्थे। त्यस्तो बेला उनी चुरोटको लामो र गहिरो सर्को तान्थे।’ इन्दिरा गान्धी पनि क्याबिनबाट बाहिर निस्केर कसैसँग हात नमिलाई रिसकै झोकमा हिँडेको थापा सम्झन्छन्। पछि राजा महेन्द्रले नेपाली प्रतिनिधिहरूसँग भने, ‘हामीप्रति यिनको धारणा राम्रो छैन। जति कडाइ सहनुपरे पनि हामी त्यसका लागि तयार हुनुपर्छ। हामीले अब आफ्नै जनतालाई दुःख सहन तयार पार्नुपर्छ।’ महेन्द्रले यो पनि भने, ‘यस्ता अनेक दबाब आउँछन्, देखा जाएगा। हामी भारत भारत भनेर हिँडिरहनुपर्छ भन्ने म मान्दिनँ। म मरेपछि के हुन्छ, तिमीहरू हेर।’ नभन्दै त्यो घटनापछि नेपाल-भारत सम्बन्ध थप चिस्सिँदै गयो। दुई वर्षपछि २०२९ सालमा नेपालले पहिलोपटक भारतबाट आर्थिक नाकाबन्दी भोग्नुपर्‍यो। ‘त्यति बेला इन्दिरा गान्धीले नेपालप्रति निकै रूखो व्यवहार गरेकी थिइन्। खासमा चिनियाँ पक्षको नेपालमा उपस्थिति गहिरो हुँदै गएको र यहाँबाट भारतउपर निगरानी गर्न सक्ने आकलन उनले गरेकी थिइन्। भूमिगत रूपमा तराईमा एक किसिमको द्वन्द्व नै सुरू गर्ने योजना भारतीयहरूको थियो। यस किसिमको क्रियाकलाप उनीहरूकै लेखनमा कहीँ कहीँ देखिएको छ। तराईमा एक किसिमको आतंक फैलाएर भारतीय सुरक्षा परिचालन कसिलो तुल्याउने खाका कोरिएको थियो। तर पछि गएर त्यो रणनीति तुहियो। त्यही कालखण्डमा सिक्किमले आफ्नो अस्तित्व गुमायो,’ थापा आफ्नो किताबमा लेख्छन्। भारतसँगको सम्बन्ध नाकाबन्दीको हदसम्म पुग्नुमा अरू पनि केही कारण रहेको थापाको भनाइ छ। ‘राजा महेन्द्रले उत्तरी सीमामा रहेका भारतीय चेकपोस्ट बन्द गराएर उनीहरूको सेना फिर्ता पठाइदिएका थिए। त्यसले पनि भारतलाई रूष्ट बनाएको थियो। नेपाल चीनतिर ढल्किँदै गयो भन्ने उनीहरूको आक्षेप थियो,’ थापाले भने, ‘यसबाहेक राजा महेन्द्रकै सक्रियतामा नेपालले अरू देशसँग सम्पर्क बढाएको थियो, जुन भारतलाई चित्त बुझेको थिएन। उनीहरू नेपाललाई भुटानजस्तो पूर्ण रूपमा आफ्नो नियन्त्रणमा राख्न चाहन्थे, जुन हामी सुन्न पनि चाहँदैन थियौं।’ ‘राजा महेन्द्रको मूल ध्येय नै राष्ट्रियता कसरी जोगाउने भन्ने थियो। त्रिभुवनका पालामा विदेश नीतिमा जुन लचकता देखिएको थियो, उनी त्यसबाट सन्तुष्ट थिएनन् र त्यसलाई सही ठाउँमा ल्याउन चाहन्थे,’ थापाले अगाडि भने, ‘एक प्रकारले भन्दा महेन्द्रको शासनकालमा राष्ट्रियताको मुद्दाले अहम् प्राथमिकता पायो।’ यति हुँदाहुँदै कालापानीमा भारतले सैन्य अतिक्रमण गर्दा ‘कूटनीतिक नोट’ समेत नपठाएर मौनसम्मति जनाएको घटनामा भने राजा महेन्द्रले राष्ट्रियताभन्दा भारत रिझाउने एजेन्डालाई प्राथमिकता दिएको भनिन्छ। त्यस्तै, नेपालले सन् १९६५ मा भारतसँग गरेको हातहतियार खरिदसम्बन्धी सन्धिलाई पनि उत्तरी सीमाबाट भारतीय चेकपोस्ट हटाउँदा सन्तुलन मिलाउने कडीका रूपमा लिइन्छ। यस सम्बन्धमा थापा भन्छन्, ‘भारतसँगको सम्बन्धमा उतारचढाव नभएको होइन। कुन बेला आफ्नो कुरा राख्ने, कुन बेला चुप लाग्ने र कुन बेला कुन तहको संवाद अघि बढाउने भन्नेमा रणनीतिक उतारचढाव आइरहन्थ्यो।’ ‘२०२९ सालको नाकाबन्दी कसरी हट्यो त?’ हाम्रो यो प्रश्नमा थापाले भने, ‘जनताको तहमा नाकाबन्दीबाट अत्यन्तै चर्को प्रभाव परेको थियो। यसले सीमावर्ति क्षेत्रमा भारतविरोधी जनमत बढ्दै गएको थियो। यसलाई कहाँसम्म पुर्‍याउने र कतिसम्म तन्काउने भन्नेमा भारतीयहरू विचार गर्दै थिए। यसबाहेक बाह्य मुलुकहरूको समर्थन नेपाललाई थियो। यी सबै पक्ष विचार गरेर नाकाबन्दी आफ्नो हितअनुकूल नहुने देखेपछि भारतले हटायो।’ भारतबाट भएको त्यो पहिलो आर्थिक नाकाबन्दी एक वर्ष चलेको थियो। राजा महेन्द्र र भारतको चिसो सम्बन्धपछि अब हामी दोस्रो विषयमा कुरा गरौं — भेषबहादुर थापाले प्रत्यक्ष भोगेका तीन राजाहरूको व्यक्तित्व र शासनशैलीमा के–के समान थिए? के फरक थिए? सँगै काम गरेका तीन राजामध्ये भेषबहादुर थापाको सबभन्दा निकट सम्बन्ध राजा महेन्द्रसँग रह्यो। अमेरिकामा पढ्दै गरेको तन्नेरी केटोलाई टेलिग्रामबाटै नियुक्ति दिएर शासन व्यवस्थामा प्रवेश गराएका राजासँग निकट सम्बन्ध हुनु स्वाभाविक पनि हो। उनी महेन्द्रसँग कतिसम्म निकट थिए भने, २०२३ सालतिर उनलाई आफ्नो विद्यावारिधिको थेसिस पूरा गर्न तीन–चार महिनाको बिदा चाहिएको थियो। उनलाई विश्वविद्यालयले नै चिठी लेखेर थेसिस पूरा गर्न डाकेको थियो। थापा राजा महेन्द्रकहाँ बिदा माग्न गए। ‘सचिव भइसक्यौ, योभन्दा माथि जाने ठाउँ छैन, अब तिमीलाई किन चाहियो पिएचडी?’ राजा महेन्द्रले भने, ‘भोलि राजनीति गर्ने हो भने पनि डिग्रीको कुनै मतलबै भएन।’ जवाफमा थापाले खुलस्तै भने, ‘सरकार, एउटा चिठीबाट नियुक्त हुने र अर्को चिठीबाट बाहिरिने प्रथा छ। डिग्री भयो भने मेरो आफ्नो हुन्छ। पदबाट निस्केपछि पनि म केही गर्न सक्छु।’ ‘फेरि म डिग्रीकै कारण यहाँसम्म आइपुगेको हुँ। सरकारले मेरो पढाइ देखेरै मलाई पत्याइबक्सेको हो,’ उनले अगाडि भने, ‘अब केही महिनाको काम बाँकी छ। सरकारबाट अनुमति बक्स भयो भने म डिग्री पूरा गर्न चाहन्छु।’ राजा महेन्द्रले घोरिएर विचार गरे। ‘कति समय लाग्छ?’ उनले सोधे। ‘तीन महिना भए पुग्छ सरकार,’ थापाले भने। ‘त्यसो भए यसो गर,’ उनले उपाय सुझाए, ‘राष्ट्रसंघको महासभा बैठक हुँदैछ। तिमी नेपाली प्रतिनिधिमण्डलको सदस्य भएर जाऊ र त्यही बेला आफ्नो डिग्री पनि पूरा गर।’ राजा महेन्द्रबाट प्राप्त यो सहुलियतलाई थापा उनीसँगको निकट सम्बन्ध र उनले आफूप्रति देखाएको विश्वासका रूपमा लिन्छन्। थापाले राजाबाट प्राप्त यो अवसर उपयोग गरे। उनी राष्ट्रसंघीय महासभा बैठकका सत्रहरू चलिरहँदा धम्मरधुस लाएर आफ्नो थेसिसको काम गरिरहन्थे। यहाँ एउटा रोचक घटना भयो — बैठकमा थापाको छेउ नेदरल्यान्ड्सका राजदूत बस्थे। उनलाई अविराम नोट टिपिरहेको देखेर ती राजदूत छक्क परेछन् र सोधेछन्, ‘यङ म्यान, तिमीले यो कामलाई साह्रै गम्भीर रूपमा लियौ जस्तो छ। यी छलफलको कुनै अर्थ छैन। तिमी किन भटाभट नोट टिपेर आफ्नो समय खेर फाल्दैछौ?’ थापाले उनको कुरा हाँसेर टारिदिए। तीन महिनापछि थेसिस पूरा भयो। उनले विद्यावारिधिको डिग्री प्राप्त गरे। जब उनी अर्थशास्त्रमा पिएचडी गरेर फर्के, त्यो बेला नेपालमा मौद्रिक संकट आएको थियो। भारतीय सय रूपैयाँको दाँजोमा १६० रूपैयाँ रहेको नेपाली मुद्राको मूल्य १०१ बनाइएको थियो। राष्ट्रिय मुद्रालाई राष्ट्रियतासँग जोडेर भारतसँग बराबरी गर्ने भन्दै त्यस्तो निर्णय गरिएको उनी बताउँछन्। ‘त्यसले आर्थिक हाहाकार मच्चिएको थियो,’ उनले भने, ‘सर्वसाधारणले नेपाली रूपैयाँ साटेर भारतीय रूपैयाँ जम्मा गर्न थालेका थिए।’ त्यति बेला पनि राजा महेन्द्रले संकटबाट पार पाउन थापाकै भर गरे। उनले थापालाई बोलाएर भने, ‘हेर म अर्थशास्त्र बुझ्दिनँ। अहिले देशको अर्थतन्त्रमा संकट आइपरेको छ। यसलाई कसरी सुल्झाउने हो, तिमी आफ्नो ज्ञान र विवेक प्रयोग गरेर निर्णय गर।’ यति भनेर राजा महेन्द्रले थापालाई राष्ट्र बैंकको गभर्नर नियुक्त गरे, ‘धेरै लामो समय बस्नु पर्दैन। यो एउटा समस्या सल्टाइदेऊ, त्यसपछि तिमी त्यहाँबाट निस्कन सक्छौ।’ २०२३ सालमा थापा योजना परिषदबाट राष्ट्र बैंक पुगे। उनले गभर्नर नियुक्त भएलगत्तै अन्तर्राष्ट्रिय मुद्रा कोष (आइएमएफ) का प्रतिनिधिलाई डाकेर छलफल अघि बढाए। र, मौद्रिक संकट सल्टाउन भारतीय रूपैयाँको दाँजोमा नेपाली रूपैयाँको दर १०१ बाट १३५ रूपैयाँ पुर्‍याए। त्यसको छ महिनापछि पहिलेजस्तै १६० रूपैयाँमै पुनर्स्थापित गरे। एक वर्ष राष्ट्र बैंकको गभर्नर भएपछि उनी फेरि सिंहदरबार फर्के। यसपालि राजा महेन्द्रले उनलाई अर्थसचिवको जिम्मेवारी दिएका थिए। राजा महेन्द्रसँग काम गर्दा दरबार र प्रशासनबीच अत्यन्तै निकट र सहकार्यपूर्ण सम्बन्ध रहेको थापाको भनाइ छ। ‘महेन्द्रले दरबार र प्रशासनलाई अलगअलग राखेका थिए। उनको शासनकालमा प्रशासकीय संयन्त्र निकै बलियो थियो। सबै सचिवलाई राजा आफैंले छानेर नियुक्त गरेकाले दरबारसँग एकदमै सहज सम्बन्ध थियो। मन्त्रीहरूले पनि सचिवलाई हेप्न सक्दैनथे र राजनीतिक तहबाट अनावश्यक हस्तक्षेपको वातावरण नै थिएन। यी हाम्रा मान्छे होइनन्, राजाले नियुक्त गरेका मान्छे हुन् भन्ने मनोवैज्ञानिक दबाब मन्त्रीहरूमा थियो। यसले हामीलाई काम गर्न सजिलो हुन्थ्यो,’ थापाले भने। २०२४ सालमा राजा महेन्द्रको पहिलो हृदयघातपछि यो व्यवस्था अलि कमजोर भएको उनको अनुभव छ। हुन त महेन्द्रले २०२० सालबाटै मन्त्रिपरिषदको अध्यक्षता तुलसी गिरीलाई जिम्मा लगाएका थिए। त्यसपछि २०२१ भदौबाट सूर्यबहादुर थापा अध्यक्ष भए। तर पहिलो हृदयघातसम्म महेन्द्रको सक्रियता रत्तिभर कम थिएन। त्यसपछि भने उनको काममा शिथिलता आएको र दरबारसँगको पहुँच कम हुँदै गएको उनी बताउँछन्। ‘राजनीतिक रूपमा राजा महेन्द्र कस्ता व्यक्ति हुन् त?’ हामीले सोध्यौं। जवाफमा थापाले भने, ‘उनी एकदमै माथिल्लो तहका राजनीतिक खेलाडी हुन्। कसलाई कहाँ राख्ने, कसरी राख्ने र विभिन्न मान्छेहरूबीच कसरी सन्तुलन मिलाउने भन्नेमा माहिर थिए। एक हिसाबले भन्दा राजा महेन्द्र राजनीतिक चलखेलमा एकदमै चतुर थिए।’ ‘उनले सेना, प्रहरी र गुप्तचरलाई आफ्नो अधीनमा राखेका थिए। त्यसबाहेकका प्रशासनिक काम र विकास निर्माणको निर्णय भने सिंहदरबारलाई छाडेका थिए। उनलाई आफ्नो कर्मचारीतन्त्रप्रति पूर्ण भरोसा थियो। महत्वपूर्ण निर्णयहरूमा पनि सिंहदरबारलाई नै अघि सार्थे,’ थापाले अगाडि भने, ‘यसले राजदरबार र दरबारियाहरूको नियन्त्रणबाट सिंहदरबार मुक्त थियो।’ राजा वीरेन्द्रको शासनशैली भने ठ्याक्कै यसको विपरीत रहेको थापा बताउँछन्। उनका अनुसार शासन संयन्त्र पूरै दरबारमुखी बनाउने प्रक्रियाको सुरूआत राजा वीरेन्द्रको पालामा भयो। अमेरिकी राष्ट्रपतीय शासन पद्धतिबाट प्रभावित वीरेन्द्रले सम्पूर्ण शासन आफैं गर्ने र अरू केवल अधीनस्थ हुन् भन्ने शासकीय अवधारणा भित्र्याएको थापाको भनाइ छ। यसले राजा महेन्द्रले बसालेको राजदरबार र सिंहदरबारको सम्बन्ध सन्तुलन तोडियो। मुलुकको शासन सञ्चालनसम्बन्धी भूमिका सिंहदरबारबाट राजदरबारमा सर्‍यो, थापा भन्छन्, ‘उनले राजनीतिलाई देखाउने भाँडो बनाए भने शासन व्यवस्थामा अमेरिकाको ह्वाइट हाउस शैली अपनाए। राजदरबारभित्रै राजनीतिक संरचनाभन्दा माथिको शासकीय संयन्त्र निर्माण गरे। रानीलाई शासनको एउटा हांगो र दुई जना भाइलाई शासनको बेग्लाबेग्लै हांगो जिम्मा लगाए। शासन व्यवस्थामा रानी र भाइहरूलाई प्रवेश गराए र उनीहरूको विचारले निर्णय प्रक्रिया प्रभावित हुन थाल्यो।’ उदाहरणका लागि — त्यति बेला रानी ऐश्वर्य सामाजिक क्षेत्र हेर्थिन् भने वीरेन्द्रका कान्छा भाइ धीरेन्द्र शान्ति सुरक्षा हेर्थे र माहिला भाइ ज्ञानेन्द्रलाई पर्यटन, वन तथा वातावरणको जिम्मा थियो। शासन शैलीकै कुरा गर्दा मन्त्रिपरिषद बैठकमा रानीलाई सामेल गराउने परम्परा वीरेन्द्रले नै सुरू गरेका हुन्। महेन्द्रको पालासम्म रानी रत्न कहिले पनि मन्त्रिपरिषद बैठकमा बसिनन्। शासन व्यवस्थामा कहिल्यै चासो देखाइनन्। थापाले महेन्द्र राजा हुँदा पोखरामा भएको एउटा मन्त्रिपरिषद बैठक सम्झे। त्यति बेला बैठक बस्नुअघि राजाले मन्त्रीहरूलाई दिवाभोज दिएका थिए। दिवाभोजमा रानी रत्न पनि सरिक थिइन्। सँगै बसेर खाना खाइसकेपछि महेन्द्रले रत्नलाई हेर्दै भने, ‘अब तिमी जाऊ, हामी कामको कुरा गर्छौं।’ महेन्द्रले यति भनेपछि रत्न चुपचाप बाहिरिएकी थिइन्। रानी ऐश्वर्य भने मन्त्रिपरिषद बैठकमा आइरहन्थिन्, बीचबीचमा हस्तक्षेप गर्थिन् र निर्णय प्रक्रियामा आफ्नो प्रभाव पनि देखाउँथिन्। मन्त्रिपरिषदको निर्णय ४८ घन्टा गोप्य राख्ने परम्परा पनि त्यहीँबाट बसेको हो। त्यो ४८ घन्टाको बीचमा दरबारका विभिन्न शक्तिकेन्द्रहरूले निर्णयमा हस्तक्षेप गर्थे। ‘मन्त्रिपरिषदले एउटा निर्णय गर्‍यो, पछि दरबारबाट उल्टिएर आउँथ्यो,’ थापाले भने, ‘यसरी निर्णय फेरिनुमा भाइहरूको पनि हात त हुन्थ्यो नै, तर भाइहरूको भन्दा रानीकै हात बढी हुन्थ्यो भन्ने भनाइ थियो।’ एकचोटि वीरेन्द्र युवराज छँदै राजा महेन्द्रले उनका बारेमा आफ्नो मनको कुरा थापालाई सुनाएका थिए। उनले भनेका थिए, ‘पढेर आए भन्छन्, तर के पढे, के गरे थाहा छैन। यसको कामगराइ त मैले बुझ्नै सकेको छैन।’ व्यक्तित्वका हिसाबले भने राजा वीरेन्द्र एकदमै भद्र र शालिन भएको थापा बताउँछन्। उनको दाँजोमा रानी ऐश्वर्य खर्चिलो र खरो मिजासको थिइन्। एकपटक अमेरिकाको राजकीय भ्रमण क्रममा लस एन्जल्स पुग्दा रानी ऐश्वर्यले डिपार्टमेन्ट स्टोरमा गएर यति धेरै किनमेल गरिन्, त्यसको पैसा भुक्तान गर्न तत्कालीन नेपाली दूतावासलाई हम्मे हम्मे परेको थापा सम्झन्छन्। ऐश्वर्यले किनेका सामानको डंगुर लाग्न थालेपछि ट्रक मगाउनुपरेको थियो। राजा वीरेन्द्र भने कुनै पनि सामान किन्नुभन्दा अगाडि त्यसको मूल्य हेर्थे र फिर्ता राखिदिन्थे। उनले एउटा सर्टको मूल्य हेरे र फ्याट्टै भने, ‘माई गड, एट्टिन डलर्स!’ त्यसपछि वीरेन्द्र सबै सामानको मूल्य हेर्दै छाड्दै गर्न थाले। आखिरमा एउटा सर्ट पनि किनेनन्। यो देखेर रानी ऐश्वर्यले वीरेन्द्रसँग अलि झर्किँदै र घुर्कीको शैलीमा भनेकी थिइन्, ‘सबै कपडा पुराना भइसके, आफूलाई चाहिने अलिकति किन्नू नि!’ किनमेलमा मात्र होइन, वीरेन्द्रको बसोबास पनि अत्यन्तै सामान्य रहेको थापा सम्झन्छन्। उनी बस्ने कोठा साधारण मध्यमवर्गीय नेपालीको भन्दा ठूलो वा भव्य केही थिएन। ‘देशको शासन चलाउन राजा महेन्द्रमा जुन जोधाहा प्रवृत्ति थियो, त्यो वीरेन्द्रमा थिएन। उनी सरकारभन्दा बाहिरका मान्छेसँग सम्पर्क राखेर सरसल्लाह लिन्थे। उनको निर्णयमा दरबारका अन्य व्यक्तिहरूको एकदमै ठूलो प्रभाव थियो,’ थापाले भने, ‘महेन्द्रको दरबार उनी एक्लैले चलाउँथे, जबकि वीरेन्द्रको दरबारमा शक्तिकेन्द्रहरू धेरै थिए। कसले कुन बेला के कुरामा असर पार्छ भन्ने अनिश्चित थियो। शक्तिकेन्द्र समयअनुसार परिवर्तन भइरहन्थ्यो। महेन्द्रको शासनकालमा त्यो अनिश्चितता थिएन। महेन्द्रले एउटा कुरा अठोट गरिसकेपछि त्यसलाई पूरा नगरेसम्म उनी खुरन्धार लागिरहन्थे।’ थापाले आफ्नो किताबमा पनि यसबारे विस्तारमा बयान गरेका छन्। उनी लेख्छन् — ‘राजा वीरेन्द्रको शासन सुरू भएपछि नारायणहिटी र सिंहदरबारबीच तनावपूर्ण अवस्था सिर्जना भयो। महेन्द्रका पालामा सिंहरदरबारका पदाधिकारीले निर्धक्क भएर काम गर्ने अवसर पाएका थिए। सिंहदरबार एकाएक सहायकका रूपमा सीमित हुनुपरेपछि स्वाभाविक रूपमा अप्ठ्यारो स्थिति सिर्जना भयो। वैधानिक हिसाबले सिंहदरबारले जिम्मेवारी बोक्नुपर्थ्यो। तर राज्यका नीति निर्माणउपर वास्तविक भूमिका र नियन्त्रण दरबारको थियो, तर अलिखित रूपमा।’ उनी अगाडि लेख्छन् — ‘गहिरो विश्लेषण गरेर हेर्ने हो भने त्यो स्वेच्छाचारी शासन नै थियो। कसैप्रति जबाफदेही हुनुनपर्ने हिसाबबाट दरबारले देशमा शासन गरिरहेको थियो। त्यस बेला जो जबाफदेही हुनुपर्ने हो, तिनीहरूले अग्रपंक्तिमा रहेर पिल्सिइरहनुपर्ने अवस्था थियो। जबाफदेही नभएका दरबारका पदाधिकारी पर्दाभित्रै बसेर शासनसत्ता हाँकिरहेका थिए। तिनले फाइदा पनि लिइरहेका थिए। त्यही कारण पञ्चायतकालमा जे–जति काम या विकास हुनुपर्थ्यो, त्यो भएन।’ ज्ञानेन्द्रसँग भने अधिराजकुमार हुँदादेखि नै आफ्नो सुमधुर सम्बन्ध नरहेको वर्णन थापाले गरेका छन्। उनका अनुसार ज्ञानेन्द्र अधिराजकुमार हुँदा पनि आफूलाई राजाभन्दा कम ठान्दैनथे। आफू अर्थमन्त्री भएका बेला तत्कालीन अधिराजकुमार ज्ञानेन्द्रसँग जोडिएको एउटा घटना थापाले हामीलाई सुनाए — ज्ञानेन्द्रले पानीजहाज चलाउने सिपिङ कम्पनीको योजना ल्याएर त्यस निम्ति प्रक्रिया अघि बढाएका थिए। सिपिङ कम्पनी खोल्नुको उद्देश्य निकासी व्यापार बढाउने र आफ्नो देशको सामान आफैं ओसार्ने भन्ने थियो। त्यति बेला ‘सगरमाथामा मात्र होइन, समुद्रमा पनि नेपाली झन्डा फहराउनुपर्छ’ भन्ने नारा दरबारियाहरूले घन्काएका थिए। यसका लागि ज्ञानेन्द्रले आफ्नै अध्यक्षतामा गम्बा इन्टरनेसनल भन्ने कम्पनी खोलेका थिए। त्यसमा एक जना भारतीय नागरिक पनि थिए, जो युगान्डाका तानाशाह इदी अमिनले धपाएका व्यक्ति हुन् भन्ने पछि खुल्यो। उक्त पानीजहाज कम्पनीका लागि ठूलो लगानी चाहिन्थ्यो, जुन ज्ञानेन्द्र वा उनले अघि सारेका भारतीय प्रतिनिधिले मात्र आँट्न सक्ने कुरै थिएन। त्यसैले कम्पनी खोल्न सरकार ग्यारेन्टी बस्नुपर्छ भन्ने निवेदन अघि बढाइयो र त्यो निवेदन उद्योग मन्त्रालय हुँदै अर्थ मन्त्रालय आइपुग्यो। त्यसलाई अनुमोदन गर्नु भनेको प्रत्यक्ष वा अप्रत्यक्ष रूपमा पानीजहाज कम्पनी खोल्न राज्यले नै स्रोत जुटाइदिनु थियो। त्यो भनेको ६० करोड रूपैयाँभन्दा बढी हुन्थ्यो। जबकि त्यति बेला नेपालको वार्षिक बजेट नै चार अर्ब रूपैयाँभन्दा कम थियो। ‘हामीले अर्थ मन्त्रालयमा उक्त निवेदनमाथि छलफल गर्‍यौं। त्यसको आर्थिक विश्लेषण गर्‍यौं। त्यसको आर्थिक औचित्य स्थापित हुने कुनै आधार देखिएन,’ थापाले भने, ‘त्यति ठूलो लगानीमा नेपाल सरकार ग्यारेन्टी बस्न सक्ने अवस्था पनि थिएन।’ त्यसैबीच भेषबहादुर थापा विश्व बैंकको बैठकमा भाग लिन वासिङ्टन पुगे। त्यहाँ अन्तर्राष्ट्रिय बैंकिङ कारोबार हेरिरहेका लर्ड क्यामोएसँग उनको कुराकानी भयो। अधिराजकुमार ज्ञानेन्द्रको संलग्नतामा पानीजहाज कम्पनी खोल्ने तयारी भइरहेको सुइँको उनीहरूले पनि पाइसकेका रहेछन्। लर्ड क्यामोएले थापालाई भने, ‘मैले तिमीलाई कडा र इमानदार मानिस भन्ठानेको थिएँ। तर तिमी त इदी अमिनले नै शंकास्पद भनेर देशबाट निकालेको व्यक्तिको कम्पनीमा राज्यलाई ग्यारेन्टी राख्न पो तयार भएछौ।’ उनले यो पनि भने, ‘नेपाल यसमा फस्यो भने राज्यको ढुकुटी नै तलमाथि पर्न सक्छ।’ विश्व बैंकका अधिकारीको यस्तो कुराले थापा झसंग भए। यता उनी फर्केर आउँदा पानीजहाज कम्पनीमा अर्थ मन्त्रालय ग्यारेन्टी बस्ने निर्णय भइसकेको थियो। थापाको अनुपस्थितिमा अर्थ मन्त्रालयको जिम्मेवारी सम्हालेका वाणिज्यमन्त्री चतुर्भुजप्रसाद सिंहले उक्त फाइल मगाएर सदर गरिदिएका रहेछन्। यो थाहा पाउनेबित्तिकै थापाले तुरून्तै उक्त फाइल झिकाए र सिंहको सदरलाई बदर गरिदिए। उनले लेखे — यसमा सरकार ग्यारेन्टी बस्न सक्दैन र कुनै संलग्नता पनि देखाउन चाहँदैन। यो घटनाबाट रूष्ट भएका ज्ञानेन्द्रले एक दिन चिया पिउन भनेर थापालाई निर्मल निवास डाके र भने, ‘मैले नेपालको झन्डा समुद्रमा पुगोस् भन्ने चाहेको थिएँ, त्यसमा तिमीले विरोध गरेको सुनेँ।’ जवाफमा थापाले भने, ‘पानीजहाज कम्पनीबारे कुनै अध्ययन भएको छैन। नेपाललाई के–कति फाइदा हुन्छ भन्ने पनि अध्ययन छैन। नेपाल सरकारले त्यो दायित्व वहन गर्न सक्छ कि सक्दैन थाहा छैन। म अर्थमन्त्री मात्र होइन, अर्थशास्त्रीसमेत भएकाले यस्तो काममा हात नहाल्न सरकारलाई सल्लाह दिएको हुँ।’ उनले अगाडि भने, ‘सरकार आफैं व्यक्तिगत रूपमा साधनसम्पन्न हुनुहुन्छ भने एक्लै निर्णय लिन सक्नुहुन्छ। तर अर्थ मन्त्रालय यसमा संलग्न हुन सक्दैन। अर्थमन्त्रीका रूपमा म त्यति ठूलो रकममा राज्यलाई ग्यारेन्टी राख्न सक्दिनँ।’ त्यसपछि ज्ञानेन्द्रले अनुहार रातो पार्दै चर्को स्वरमा भने, ‘सो यू आर अगेन्स्ट मी? (तिमी मेरो विरोधमा छौ?)’ थापाले फ्याट्टै जवाफ फर्काए, ‘हो सरकार।’ यति जवाफ सुन्नासाथ ज्ञानेन्द्रले भने, ‘यू मे गो। (तिमी जान सक्छौ)’ ‘त्यस दिन चिया पिउन भनेर मलाई निर्मल निवास डाकिएको थियो, तर कुर्सीमा राम्ररी बस्न पनि नदिई फर्कने आदेश दिइयो,’ थापाले भने, ‘मेरो कारणले आफ्नो योजना तुहिएकोमा ज्ञानेन्द्र आक्रोशित भएको प्रस्टै देखिन्थ्यो।’ यो घटनापछि ज्ञानेन्द्रकै सक्रियतामा आफू लगायत अन्य राजनीतिक तथा प्रशासनिक व्यक्तिहरूलाई ‘गलैंचा काण्ड’ मा फसाइएको थापा बताउँछन्। ‘पहिले पहिले शासनसत्तालाई रिस उठ्यो भने भारदारहरूको हत्या गरिन्थ्यो, हामीलाई भने गलैंचा काण्डमा फसाएर करिअरमा दाग लगाउन खोजियो,’ उनले भने। ‘त्यो काण्ड के थियो?’ हामीले सोध्यौं। ‘त्यति बेला गलैंचा निकासीमा अधिक मूल्यांकन गराएर आर्थिक चलखेल भइरहेको छ भन्ने एउटा उजुरी अर्थ मन्त्रालयमा आयो,’ उनले आफूलाई फसाइएको घटना विस्तार लगाउँदै भने, ‘मैले के भएको हो, हेरेर पेस गर्नुहोला भनेर टिप्पणी लेखेँ।’ पछि दरबारभित्रै रहेको जाँचबुझ केन्द्रले अनुसन्धान गरेर पूर्वप्रधानमन्त्री तुलसी गिरीसहित अर्थ र वाणिज्यका ३२ जना कर्मचारीलाई आरोपित गर्‍यो। तत्कालीन पर्यटनमन्त्री हर्क गुरूङ र भेषबहादुर थापालाई पनि त्यसैमा मुछिएको थियो। अख्तियार दुरूपयोग निवारण आयोगले २०३६ माघ ७ मा उनीहरूविरूद्ध अभियोग पनि लगायो। एक वर्षपछि पुनरावेदन अदालतले अख्तियारको फैसला बदर गरिदियो। ‘गलैंचा काण्ड कसले, किन, केका लागि, कसको निर्देशनमा रचियो भन्ने सवाल रहस्यकै गर्भमा छ। पाँच दशक पुग्न लाग्दा पनि कतैबाट त्यो रहस्य खुलेको छैन। मेरो निष्कर्ष चाहिँ सिपिङ कम्पनी खोल्न नदिएको परिणाममा गलैंचा काण्ड रचिएको थियो,’ थापाले किताबमा लेखेका छन्।  कुराकानीको आखिरी पडावमा हामीले थापाको निकट सहकार्य रहेका प्रधानमन्त्रीहरूबारे सोध्यौं। उनले सचिव र मन्त्रीका हैसियतमा पञ्चायतकालभरि तीन जना प्रधानमन्त्रीसँग निकट व्यवहार गरे — तुलसी गिरी, सूर्यबहादुर थापा र कीर्तिनिधि बिष्ट। यीमध्ये तुलसी गिरीलाई उनी एकदमै चतुर, तीक्ष्ण र अध्ययनशील व्यक्तिका रूपमा लिन्छन्। कार्यशैलीका हिसाबमा उनको तौरतरिका राजा महेन्द्रजस्तै रहेको थापाको भनाइ छ। त्यही भएर तुलसी गिरी प्रधानमन्त्री हुँदा एक हदसम्म द्वैध परिपाटीजस्तो देखिएको उनी बताउँछन्। ‘तुलसी गिरी राजा महेन्द्रजस्तै एकल शासन चलाउन खोज्थे। उनी शासन व्यवस्थामा हाबी हुन चाहन्थे। उनलाई कुनै पनि निर्णयमा आफ्नो भूमिका स्थापित गराउनुपर्थ्यो,’ उनले भने, ‘राजा महेन्द्रको स्वभाव पनि त्यस्तै थियो। उनी त झन् आफैं देश चलाउँछु भनेर निर्वाचित सरकारलाई समेत फालेर आएका थिए। त्यसैले आफूबाहेक अरू व्यक्तिलाई शासनमा हाबी हुन दिने त उनलाई मञ्जुर हुने कुरै भएन।’ राजा महेन्द्रसँगको यही विरोधाभाषले आखिरमा तुलसी गिरीको बहिगर्मनको बाटो कोरेको थापाको विश्लेषण छ। ‘यहाँ दरबारका सचिव र सरकार बाहिर रहेका दरबारका विश्वासपात्रहरूले पनि ठूलो भूमिका खेल्यो भन्ने मलाई लाग्छ। खासगरी महेन्द्रको हृदयघातपछि उनले सचिव र विश्वासपात्रहरूलाई आफ्नो वरिपरि राखेर शासन चलाउन थालेका थिए। दरबारियाहरूको चलखेल बढेको थियो। मन्त्रिपरिषदले गरेका निर्णय दरबारबाट अनुमोदन गराउनुपर्ने परिपाटी सुरू भएको थियो। दरबारले अनुमोदन नगरी मन्त्रिपरिषदका कुनै पनि निर्णय कार्यान्वयन नहुने अवस्था बन्यो। तुलसी गिरीलाई यो स्वीकार्य भएन,’ उनले भने। गिरीको राजनीतिक दर्शन ‘कि राजाले पूरै शासनसत्ता लिएर निरंकुश ढंगले चलाउनुपर्‍यो, कि सिंहदरबारलाई पूरै छाडिदिनुपर्‍यो’ भन्ने थियो। उनी बीचको ‘झालेमाले प्रावधान’ बाट चल्दैन भन्थे। उनी भन्थे, ‘अधकल्चो पञ्चायती राजनीति चल्दैन। एकातिर प्रजातान्त्रिक भएको देखाउन मन्त्रिपरिषद, राष्ट्रिय पञ्चायत, न्यायालयजस्ता संवैधानिक अंग राखिएका छन्। तर अध्यक्षका हिसाबले दरबारबाटै ती सबै निकाय सञ्चालित छन्।’ राजाले अन्तर्राष्ट्रिय समुदायका अगाडि आफूलाई प्रजातान्त्रिक र प्रगतिशील देखाउन खोज्ने र भित्रभित्र शासनमा हस्तक्षेप गर्ने मध्यमार्गी बाटोबाट गिरी सन्तुष्ट नभएको भेषबहादुर थापाको भनाइ छ। ‘कि निर्दलीय प्रजातन्त्र कि पूर्ण प्रजातन्त्र, बीचको बाटो हुँदैन भनेर तुलसी गिरी भन्थे,’ थापाले भने, ‘पञ्चायतभित्र संवैधानिक राजतन्त्र कल्पना गर्न सकिँदैन भन्ने उनको धारणा थियो।’ तुलसी गिरीको यस्तै व्यवहार र शैलीका कारण दरबारले सूर्यबहादुर थापालाई राजनीतिक रूपमा अगाडि ल्याएको उनी बताउँछन्। ‘सूर्यबहादुर व्यवहारवादी थिए,’ उनले भने, ‘उनी व्यक्तित्वका हिसाबले खरो हुन्, तर राजनीतिक रूपले एकदमै चतुर। उनको राजनीतिक सिद्धान्त र अडान एकनासको थिएन। परिस्थितिअनुरूप उनको राजनीतिक धार फेरिन्थ्यो। सत्तामा हुँदा एउटा कुरा बोल्थे, सत्ताबाहिर छँदा अर्कै बोल्थे। एकातिर बिपीलाई झुन्ड्याउनुपर्छ भन्दै हिँड्थे, अर्कातिर राष्ट्रिय पञ्चायतबाटै प्रधानमन्त्री नियुक्त गर्नुपर्छ भनेर तेह्रबुँदे माग राख्दै दरबारको विरोधमा लागे र चौध महिना जेलसमेत परे। जनमत संग्रहमा पञ्चायतलाई जिताउन कुनै कसर बाँकी राखेनन्, अर्कातिर पञ्चायती व्यवस्थाविरूद्ध माहोल बनाउनसमेत सक्रिय भए।’ आफूलाई राजनीतिक लाभ हुने वातावरण देखियो भने राजासँग मिल्ने र लाभ हुने देखिएन भने राजाकै विरोधमा जान नहच्किने ढुलमुले स्वभाव सूर्यबहादुरको रहेको थापाको विश्लेषण छ। मिहिनेतका दृष्टिमा भने थापाजत्तिको प्रधानमन्त्री आफूले नदेखेको उनी बताउँछन्। ‘एकदमै खटेर काम गर्न सक्थे। हरेक निर्णयका फाइल रातभरि लगाएर अध्ययन गर्थे र टिपोटहरू लेख्थे। आफूले अध्ययन नगरी कुनै पनि फाइलमा दस्तखत गर्दैनथे। मन्त्रिपरिषद बैठकमा भाग लिँदा हरेक निर्णयमा गहिरो अध्ययन गरेर आउँथे,’ भेषबहादुरले भने। तुलसी गिरी र सूर्यबहादुर थापाको दाँजोमा कीर्तिनिधि बिष्ट राजसंस्थाप्रति अत्यन्तै बफादार रहेको थापाको बुझाइ छ। उनले राष्ट्रप्रति समर्पित व्यक्तिहरूमा बिष्टलाई ‘माथिल्लो श्रेणी’ मा राखेका छन्। ‘गुर्जु घरानाका व्यक्ति भएकाले उनी व्यक्तिगत रूपमै दरबारिया हुन्। दरबारसँग कसरी मिलेर काम गर्ने भन्ने उनलाई थाहा थियो र उनी सधैं राजालाई खुसी पार्नमै केन्द्रित रहन्थे,’ उनले भने, ‘राजसंस्थाप्रति आस्थावान् भए पनि उनको स्वभाव सन्तुलित थियो। दरबारप्रतिको बफादारी र सन्तुलित मिजासकै कारण उनी राजा महेन्द्र र वीरेन्द्र दुवैका विश्वासपात्र थिए।’ उत्तरी सीमाबाट भारतीय चेकपोस्ट हटाउनमा बिष्टको महत्वपूर्ण भूमिका रहेको थापा सम्झन्छन्। त्यस्तै, राजा महेन्द्रले आफ्नो जीवनको उत्तरार्द्धतिर संविधान संशोधन गरेर राजनीतिक सुधारको प्रयास सुरू गर्दा बिष्टलाई पनि त्यो प्रक्रियामा सामेल गराएका थिए। पञ्चायतभित्र राजनीतिक सुधारको प्रसंग उठेपछि हामीले थापालाई सोध्यौं, ‘के त्यो बेला महेन्द्रले यसरी देश चल्दैन, म बहुदलीय व्यवस्थामै जान्छु भन्ने निधो गरेका थिए?’ जवाफमा थापाले भने, ‘स्पष्ट रूपमा बहुदलमै जान्छु भन्ने राजा महेन्द्रको योजना थिएन। तर उनी बढी जनउत्तरदायी प्रणालीमा जाने र राजतन्त्रलाई नयाँ आयाममा अगाडि बढाउन चाहन्थे।’ ‘त्यो भनेको?’ ‘त्यो भनेको निर्दलीय व्यवस्था कायम राख्ने, तर राष्ट्रिय पञ्चायतबाटै प्रधानमन्त्री चयन गर्ने र प्रधानमन्त्रीलाई राष्ट्रिय पञ्चायतप्रति उत्तरदायी बनाएर राजाको भूमिका कम गर्ने भन्ने महेन्द्रको विचार थियो,’ उनले भने, ‘यसका लागि तत्कालीन महान्यायाधीवक्ता शम्भुप्रसाद ज्ञवाली र कीर्तिनिधि बिष्टलाई राखेर बारम्बार छलफल गरिएको थियो। संविधान संशोधनको ढाँचासमेत तयार भइसकेको हामीले सुनेका थियौं। भरतपुरमा हृदयघातले राजा महेन्द्रको निधन भएपछि त्यो प्रक्रिया अगाडि बढेन।’ जीवनको साठी वर्षभन्दा बढी समय शासनसत्ता वरिपरि बिताएका र त्यसमा पनि तीसवर्षे पञ्चायतको सिंगो कालखण्ड नै शासनको केन्द्रमा रहेका भेषबहादुर थापासँग भन्नुपर्ने कुरा अनेक छन्। उनीसँग सुन्नुपर्ने कुरा पनि अनेक छन्। मान्छेको जीवन संयोगहरूको संगालो मात्र होइन, अनुभवहरूको संग्रह पनि हो — हरेक व्यक्तिको अनुभवले उसले बाँचेको कालखण्डको कथा भन्छ। त्यसमाथि त्यो व्यक्तिको सम्बन्ध शासनसत्तासँग जोडिएको रहेछ भने त हामी उसको अनुभवबाट उसले बाँचेको समयकालको राजनीतिक परिस्थिति र घटनाक्रमहरूको नागबेली पनि नियाल्न सक्छौं। भेषबहादुर थापा त्यस्तै अनुभव संगालेका व्यक्ति हुन्। हामीले उनीसँग राजनीति र प्रशासनका अरू पनि थुप्रै प्रश्न गरेका थियौं। तर माथिका तीन विषयबाहेक अरूमा विस्तृत रूपले प्रवेश गर्न उनले इच्छा देखाएनन्। छुट्टिने बेला यत्ति भने, ‘सबै कुरा किताबमा लेखेको छु।’ *** (यो स्टोरी पुनः प्रकाशन गरिएको हो)  "
    },
    {
        "title": "पार्टी कार्यालय बनाउन व्यवसायी मीनबहादुरबाट जग्गा लिने बाटो खुल्यो एमालेलाई",
        "link": "https://www.setopati.com/politics/346157",
        "content": "नेकपा (एमाले) लाई भाटभटेनी सुपरमार्केटको सञ्चालक मीनबहादुर गुरूङबाट जग्गा दान लिने बाटो खुलेको छ। व्यवसायी गुरूङबाट जग्गा दान लिएको भन्दै परेको रिट सर्वोच्च अदालतले खारेज गरेसँगै अब एमालेले कीर्तिपुरको ढुंगेअड्डामा कार्यालय बनाउने बाटो खुलेको हो। सोमबार न्यायाधीशहरू अब्दुल अजीज मुसलमान र बालकृष्ण ढकालको इजलासले उक्त रिट खारेज गरेका हुन्। व्यवसायी गुरूङले असोज २४ गते एमालेको पार्टी कार्यालय शिलान्यास गर्न भनेर १० रोपनी १४ आनाको जग्गा दान दिएका थिए। उक्त जग्गाको मूल्य करिब ५० करोड पर्छ। व्यवसायी गुरूङले भवनसमेत बनाइदिने भनेका थिए। असोज २५ गते नै एक कार्यक्रम आयोजना गरी प्रधानमन्त्री केपी शर्मा ओलीले पार्टी कार्यालय शिलान्यास गरेका थिए। शिलान्यासकै समयमा मात्रै गुरूङबाट दान लिन लागेको खुलेको थियो। मीनबहादुर भ्रष्टाचार र सरकारी कागजात कीर्ते गरेको आरोप लागेका व्यक्ति रहेको र मुद्दा किनारा नलाग्दै एमालेले चन्दास्वरूप दान लिएको भन्दै त्यस निर्णय बदर गर्न माग गर्दै ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो।  अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका थिए। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका थिए। रिट दरपीठ बदर भएपछि कात्तिक ७ गते दर्ता भएको थियो। पटकपटक स्थगित भएको उक्त मुद्दा दुई पटक हेर्न नमिल्ने, ७ पटक हेर्न नभ्याइने र एक पटक विपक्षीको कानुन व्यवसायीबाट स्थगित भएको थियो। कात्तिक १२ गते न्यायाधीश सुनिलकुमार पोखरेलको एकल इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो। यो पनि: एमालेलाई भाटभटेनी सञ्चालकले जग्गा दिएको विरूद्धको रिट सर्वोच्चले गर्‍यो खारेज दानवीरबाट जग्गा प्राप्त भएको भन्दै ओलीले खुलाएका थिएनन् मिनबहादुर गुरूङको नाम  मदननगरको शिलान्यास अलपत्र छोडेर मित्रनगरमा "
    },
    {
        "title": "सेनामा रहेका आफ्नै भाइलाई समेत झुक्क्याएर रसिया भागेका थिए बसर",
        "link": "https://www.setopati.com/politics/346150",
        "content": "सिरियाका तानाशाही राष्ट्रपति बसर अल-असद कसैलाई नभनी सुटुक्क देश छाडेर भागेको खुलासा भएको छ। बेलायती समाचार संस्था रोयटर्सका अनुसार बसरले सेनामा रहेका आफ्नै भाइलाई समेत नभनी गत साता देश छाडेर भागेका थिए। बसरका भाइ महेर अल-असद सिरियाली सेनाको शक्तिशाली विभागका प्रमुख थिए। कसैलाई थाहा नदिई दाइ सुटुक्क रसिया भागेको थाहा पाएपछि भाइ महेर पनि सेनाको हेलिकप्टर लिएर भागेका थिए। उनी आफै हेलिकप्टर उडाएर पहिले सिरियाको छिमेकी मुलुक इराक पुगे। त्यहाँबाट उनी पनि रसिया गए। बसरले आफू भाग्नु अगाडि नै श्रीमती र तीन छोराछोरीलाई रसिया पुर्‍याइसकेका थिए। बसरले आफू भाग्ने कुरा कसैलाई नभनेका मात्र होइनन्, उनले आफ्ना सेना, प्रहरी, राष्ट्रपति कार्यालयका निकट कर्मचारी लगायत सबैलाई झुक्क्याएका पनि थिए।  भाग्ने दिनको साँझ उनले पत्रकार सम्मेलन गर्छु भनेर मिडिया सल्लाहकार बुथैना शाबनलाई भाषण लेख्न आफ्नो निवासमा बोलाएका थिए। जब शाबन बसर निवास पुगे, तब उनी त्यहाँ थिएनन्। राष्ट्रपति कार्यालयबाट निस्किनुअघि कार्यालयका मेनेजरलाई बसरले निवास नै जाने भनेका थिए। बसरले यसरी झुक्क्याएपछि यसको सिकार उनका परिवारका अन्य सदस्य र आफन्तजन पनि भएका छन्। बसर भागेपछि उनीनिकट रहेर काम गरिरहेका उनका दुई मामाका छोराहरू इहब, इयद मखलुफ पनि ज्यान जोगाउन राजधानी दमास्कसबाट भागेका थिए। सडक मार्ग हुँदै कारमा लेबनन भाग्न खोजेका उनीहरूलाई प्रदर्शनकारीले बाटैमा रोकेर आक्रमण गरे। सो आक्रमणमा इहबको मृत्यु भएको र इयद गम्भीर घाइते भएको जानकारी प्राप्त भए पनि आधिकारिक रूपमा पुष्टि गर्न नसकेको रोयटर्सले जनाएको छ। बसरले आफू भाग्ने निधो त्यतिखेर गरेको देखिन्छ जब लामो समयदेखि उनलाई साथ दिँदै आएको रसियाले सैनिक सहयोग दिन अस्वीकार गर्‍यो। सन् १९७० को आखिरीमा हफिज अल असदले 'कू' गरेर सुरू गरेको असद वंशको एकतन्त्रीय शासन नोभेम्बर २७ मा सुरू भएको आक्रमणका कारण तासको महलसरि ११ दिनमै ढलेको थियो। विपक्षी लडाकुहरूले आक्रमण सुरू गरेको भोलिपल्टै नोभेम्बर २८ मा बसर सैन्य सहयोग माग्न र आफ्नो शासनसत्ता टिकाउन मस्को पुगेका थिए। तर युक्रेनसँगको युद्धमा नराम्ररी फसेको रसियाले बसरलाई तत्काल सहयोग गर्न आफू असमर्थ रहेको बतायो। मध्यपूर्वमा बसरको अर्को मित्र इरानले उनलाई सहयोग गर्ने सम्भावना यसै पनि थिएन। उनले इरानसँग सहयोग माग पनि नगरेको सञ्चार माध्यमहरूले जनाएका छन्। इसराइलले इरान समर्थित हमास र हिजबुल्लाहमाथि पछिल्ला केही महिनायता व्यापक आक्रमण गरेर लगभग उनीहरूको ढाड भाँचेको छ। इसराइलले एकपटक इरानमाथि पनि आक्रमण गरिसकेको छ। इरानले बसरलाई सैन्य सहयोग पठाएको भए इसराइलले सिरिया र इरानमाथि पनि आक्रमण गर्न सक्थ्यो। त्यसैले बसरले इरानसँग सहयोग नै मागेनन्।  मस्कोबाट फर्किएपछि बसरले आफ्नो सेना र निकट सहयोगीहरूसँग रूसको सैन्य सहयोग आउँदैछ भनेर ढाँटेका थिए। जबकि रसियाले उनलाई त्यस्तो कुनै सहयोग गर्ने छैन भन्ने उनले मस्कोमै थाहा पाइसकेका थिए। उनी मस्को पुगेका बेला विद्रोहीहरूले सिरियाको दोस्रो ठूलो सहर एलेप्पो कब्जा गरिसकेका थिए।  बसर मस्कोबाट फर्किएर आफू भाग्ने तारतम्य मिलाउन लागेका थिए भन्ने घटनाक्रमले देखाउँछन्। रसियाले उनको शासन जोगाउन सहयोग नगरे पनि बसरलाई सुरक्षित देश छाडेर भाग्न भने भरमग्दुर प्रयास गरेको देखिन्छ। त्यही योजना अनुरूपै उनले आफ्नो परिवार (श्रीमती र छोराछोरी) लाई गोप्य रूपमा मस्को पुर्‍याए। अनि शनिबार राति विमानस्थल पुगेर सैनिक जहाजमा आफू पनि भागे। ट्र्याक गर्ने उपकरण बन्द गरेर, कम उचाइमा उडाएर, राडार छल्दै उनी चढेको जहाज सिरियाको सीमा नजिकै रहेको रसियाको सैन्य हवाइअड्डा पुगेको थियो। त्यहीँबाट उनी सैन्य सहयोगमा मस्को पुगेका रोयटर्सले जनाएको छ। रोयटर्सले बसरले सिरियामा बिताएका अन्तिम घन्टाहरूबारे जानकार उनी निकट अधिकारी, क्षेत्रीय कूटनीतिज्ञ, सुरक्षा अधिकारी, इरानी अधिकारीहरू लगायत १४ जनासँग कुराकानी गरेको थियो। बसरका प्रधानमन्त्री मोहम्मद जलालीले पनि बसरसँग अन्तिमपटक शनिबार राति साढे १० बजे फोनमा कुरा भएको बताएका छन्। त्यसमा उनले बसरलाई स्थिति अत्यन्तै प्रतिकूल रहेको, सडकमा आतंक र भय रहेको ब्रिफिङ गरेका थिए। जबाफमा बसरले 'भोलि हेरौंला' भनेका थिए। जलालीले बसरलाई आइतबार बिहानै सम्पर्क गर्न खोजे पनि कुरा नभएको बताएका छन्। बसर सुरूमा संयुक्त अरब इमिरेट्स (युएई) जान चाहेका थिए। तर बसरमाथि अमेरिका लगायत पश्चिमा राष्ट्रले नाकाबन्दी लगाएका र आफ्नै जनतामाथि रसायनिक हतियार प्रयोग गरेको संगीन आरोप लागेका उनलाई शरण दिए अप्ठ्यारोमा पर्ने भएकाले युएईले मानेन। बसरलाई सिरियाबाट सुरक्षित बाहिर जान दिन रूसले कतार र टर्कीसँग आग्रह गरेको पनि रोयटर्सले जनाएको छ। त्यस्तै रूसी हवाइअड्डाबाट उनलाई लिएर उडेको जहाज कसैले नरोकोस् भनेर छिमेकी देशहरूसँग पनि सहकार्य गरेको थियो। (रोयटर्स लगायत विभिन्न अन्तर्राष्ट्रिय सञ्चार माध्यमहरूको सहयोगमा तयार पारिएको) यो पनि पढ्नुहोस्- ५० वर्षदेखि सिरियामा अकन्टक राज गर्दै आएको असद वंशको शासन यसरी ढल्यो  "
    },
    {
        "title": "एमालेलाई भाटभटेनी सञ्चालकले जग्गा दिएको विरूद्धको रिट सर्वोच्चले गर्‍यो खारेज",
        "link": "https://www.setopati.com/politics/346148",
        "content": "नेकपा एमालेलाई भाटभटेनी सुपरमार्केटका संचालक मिनबहादुर गुरूङले पार्टी कार्यालय बनाउन दिएको जग्गा दानविरूद्ध परेको रिट सर्वोच्च अदालतले खारेज गरेको छ। सोमबार न्यायाधीशहरू अब्दुल अजीज मुसलमान र बालकृष्ण ढकालको इजलासले उक्त रिट खारेज गरेको सर्वोच्च अदालतका प्रवक्ता अच्युत कुईंकेलले जानकारी दिए। गत शुक्रबारदेखि यो मुद्दा मुसलमान र ढकालको इजलासले हेर्दा हेर्दैमा राखेका थिए। कात्तिक ७ गते अधिवक्ता ज्ञानबहादुर बस्नेतले हालेको यो रिट पटक-पटक स्थगित हुँदै आएको थियो। यो रिट दुई पटक हेर्न नमिल्ने, ७ पटक हेर्न नभ्याइने र एक पटक विपक्षीको कानुन व्यवसायीबाट स्थगित भएको थियो। यसअघि कात्तिक १२ गते न्यायाधीश सुनिलकुमार पोखरेलको एकल इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए।  न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो।  अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका थिए। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका थिए। गत असोज २५ गते प्रधानमन्त्री एवं एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "घर छाडे, परिवार छाडे, गणेशमानका नाममा आफूलाई गरे समर्पण (भिडिओ)",
        "link": "https://www.setopati.com/politics/346139",
        "content": "अबिच्युरी २०४६ सालको जनआन्दोलनका सर्वोच्च कमाण्डर थिए- गणेशमान सिंह। आफ्ना विचारमा अडिग रहेकैले नेपाली कांग्रेसका नेता सिंहलाई लौहपुरूष भनिन्छ। काठमाडौंको ठमेलस्थित चाक्सीबारीमा रहेको गणेशमानकै घरआँगनबाट उद्घोष भएको २०४६ को जनआन्दोलनले पञ्चायत ढालेर बहुदलीय प्रजातन्त्र पुनर्स्थापना गर्‍यो। आन्दोलनका सर्वोच्च नेता गणेशमान भए पनि नेपथ्यमा उनका सहयोगी थिए- पिएल सिंह। उनकै दरिलो साथले गणेशमान सर्वोच्च नेता बने। उनै पिएल सिंहको ८८ वर्ष उमेरमा गए राति चाक्सीबारीमा निधन भएको छ। अल्सर लगायत रोगबाट पीडित उनको गत वर्ष शल्यक्रिया गरिएको थियो। उनी प्रजातन्त्र पुनर्स्थापनालगत्तै २०४९ सालमा भएको स्थानीय निकाय चुनावबाट काठमाडौंको मेयर निर्वाचित भएका थिए। पिएल मेयर हुँदा सुधारका धेरै काम भए। उनकै नेतृत्वमा काठमाडौं नगरपालिकालाई २०५२ मंसिर २९ गते महानगरमा रूपान्तरण गरियो। त्यसैले महानगरले दुई दिनअघि आफ्नो ३०औं स्थापना दिवस मनाउँदा उनै पूर्वमेयर सिंहलाई राजनीति र समाजसेवातर्फ सम्मान गरेको थियो। पिएलको निधनमा महानगरले सोमबार शोक बिदा दिएको छ। मेयर बालेन शाहसहित जनप्रतिनिधिहरू चाक्सीबारी पुगेर सिंहलाई श्रद्धाञ्जली अर्पण गरेका छन्। पिएलले लामो समय गणेशमान सिंहका प्रमुख सहयोगीका रूपमा काम गरेका थिए। उनी कसरी गणेशमानसँग जोडिए त? हामीले पिएलसँग निकट रहेर काम गरेकाहरूसँग यसबारे कुराकानी गरेका छौं।  पिएल सिंहको जन्म १९९३ सालमा काठमाडौंको ताम्सिपाखामा भएको थियो। उनमा सानैदेखि राजनीतिप्रति आकर्षण थियो भने उनी समाजसेवामा पनि रूचि राख्थे। जहानियाँ राणा शासनविरूद्ध नेपाली कांग्रेसले गरेको २००७ सालको क्रान्तिकै बेलादेखि पिएल गणेशमानसँग निकट रहेको कांग्रेस नेता तथा पूर्वरक्षामन्त्री भीमसेनदास प्रधान बताउँछन्। 'पिएल दाइको घर चाक्सीबारी नजिकै ताम्सिपाखा हो। त्यहाँका चन्द्रलाल श्रेष्ठका छोरा पिएल किशोरावस्थादेखि नै गणेशमान सिंहसँग निकट रहनुभयो,' मेयर हुँदा पिएलका सल्लाहकार रहेका प्रधानले भने, 'पिएलका एक भाइ र दुई बहिनी छन्। तर पिएल दाइ किशोरावस्थादेखि नै चाक्सीबारीमै बस्नुभयो।' राजनीतिप्रतिको आकर्षणले डोहोर्‍याएर गणेशमानसँग पुगेका पिएलको काँधमा बिस्तारै चाक्सीबारीको घर धान्ने र गणेशमान सिंहका परिवारको रक्षा गर्ने जिम्मेवारीसमेत थपियो। 'चाक्सीबारीको रेखदेख र मंगलादेवीको सुरक्षाका साथै प्रकाशमान लगायतलाई शिक्षादीक्षा दिने काम पनि पिएल दाइले नै गर्नुभएको हो,' प्रधानले भने, 'प्रतिकूल अवस्थामा पनि गणेशमानजीलाई उहाँले भरथेग गर्नुभयो। गणेशमाजीको छोराजस्तै रहेर उहाँले काम गर्नुभयो।' पिएलकै सहयोगका कारण गणेशमान सफल नेता भएको उनले बताए। 'घरायसी मामिलाबाट गणेशमानजीलाई अलग्गै राखेर पूर्ण राजनीतिमा होमिने वातावरण र बन्दोबस्त पिएल दाइले नै गरिदिनुभयो, जसले गणेशमानलाई सफल हुन सहयोग पुग्यो,' उनले भने। यसबीच पिएल कमर्स क्याम्पसबाट विद्यार्थी नेता पनि भएका थिए। २०१५ सालको कुरा हो, बिपी कोइराला प्रधानमन्त्री बनेपछि एक सम्मेलन गरिएको थियो। त्यसमा क्याम्पस प्रतिनिधिका रूपमा पिएल सहभागी रहेको प्रधान सम्झन्छन्। २०१७ पुस १ गते राजा महेन्द्रले शासन हातमा लिएपछि बिपी कोइराला, गणेशमान सिंह र कृष्णप्रसाद भट्टराईलाई सुन्दरीजल जेल पठाइएको थियो। 'गणेशमानजीले सुन्दरीजल जेल जाँदा आफ्नो परिवारका सदस्यहरू पिएल सिंहलाई नै सुम्पिएर जानुभएको थियो। त्यस बेला प्रकाशमान सिंह ५ वर्षका थिए। उनीहरूलाई र घर सम्हाल्ने काम पिएलले नै गर्नुभएको हो,' प्रधानले भने। बिपी, गणेशमान र कृष्णप्रसाद करिब ८ वर्ष सुन्दरीजल बसे। त्यसपछि उनीहरू भारत निर्वासित भए। २०३३ साल पुस १६ गते राष्ट्रिय मेलमिलापको नीति लिएर स्वदेश फर्किएसँगै उनीहरू सुन्दरीजलमा फेरि एक वर्ष जेल बसेका थिए। चाक्सीबारीमै जीवन बिताएका पिएल सिंहले विवाह गरेनन्। उनी केही वर्षअघि चाक्सीबारीबाट निस्किएका थिए। तर बिरामी परेपछि गणेशमानकी बुहारी सिर्जना सिंहले उनलाई फेरि चाक्सीबारीमै ल्याएर राखिन्। 'किशोरावस्थादेखि नै पिएल दाइ चाक्सीबारीमै बस्नुभयो। केही वर्षअघि उहाँ त्यहाँबाट निस्कनुभएको थियो। गणेशमानजीकी बुहारी सिर्जनाजीले बिरामी भएको भन्ने सुनेपछि उहाँलाई फेरि चाक्सीबारीमै ल्याउनुभएको थियो,' प्रधानले भने, 'पिएल दाइको अन्तिम इच्छा नै गणेशमानजीले प्रजातन्त्रका लागि त्याग र तपस्या गरेको चाक्सीबारीमा जीवन बिताउनु थियो। चाक्सीबारीकै घरमा बस्ने इच्छा थियो। त्यही घरमा आज उहाँले जीवन त्याग्नुभयो।' पिएललाई गणेशमानले पनि जिम्मेवारी दिने गरेका थिए। २०४२ सालमा कांग्रेसले सत्याग्रह गर्दा र २०४६ सालमा आन्दोलन गर्दा पिएल नै प्रवक्ता थिए। गणेशमानसँग निकट रहेर काम गरेकोले पनि हुनुपर्छ, सरल स्वाभावका पिएललाई कांग्रेसले मेयरको उम्मेदवार बनाएको थियो। उनले जिते पनि। काठमाडौंलाई महानगरमा रूपान्तरण गरेपछि कांग्रेसका तत्कालीन सभापति गिरिजाप्रसाद कोइरालाले पिएललाई केन्द्रीय सदस्य मनोनीत गरेका थिए। त्यस बेलाको घटना सम्झँदै प्रधानले भने, 'उहाँले मागेको पनि होइन, गिरिजाबाबुले केन्द्रीय सदस्य बनाइदिनुभयो। त्यसपछि उहाँले सबैलाई लड्डु खुवाएको मलाई अहिले पनि सम्झना आउँछ।' मेयर रहेका बेला पिएल काठमाडौंमा प्रिय थिए। धनीदेखि गरिबसम्मको सम्पर्कमा रहने उनले कसैलाई विभेद गरेनन्। मेयर जितेपछि उनले 'म सफाइको राजा हो' भन्थे। 'उहाँ आफूलाई किङ अफ द स्वीपर भन्नुहुन्थ्यो, चुनावमा पनि स्वच्छ हराभरा काठमाडौं भन्ने उहाँको एजेन्डा थियो,' मेयर रहँदा पिएलका सल्लाहकार प्रधानले भने, 'उहाँले काम पनि त्यसैअनुसार गर्नुभयो।' पछिल्लो जनआन्दोलन र यसले ल्याएका परिणाममा भने पिएल केही असन्तुष्ट देखिन्थे। 'उहाँ २०४६ सालको परिवर्तन र त्यसपछिको संविधानको हिमायती हुनुहुन्थ्यो। २०६२/६३ को जनआन्दोलन र त्यसपछिको अन्तरिम संविधानमा उहाँका केही असन्तुष्टि रहेछन्। मेरो काम २०४६ को परिवर्तनका उपलब्धि जोगाउनु हो भन्ने उहाँको धारणा थियो,' प्रधानले भने, 'मैले उहाँलाई पुनर्स्थापित संसदमा जाऊँ भनेको थिएँ तर उहाँ मान्नु भएन।' सत्ता र सुविधाको लोभ पिएलमा नदेखेको प्रधानले बताए। पिएल मेयर रहँदा नगर परिषद सदस्य थिए, चिनीकाजी महर्जन। उनी अहिले पनि काठमाडौं महानगरपालिका वडा नम्बर २२ का अध्यक्ष छन्। 'राजनीतिक तथा सामाजिक पृष्ठभूमि भएका सबै उमेर समूहका व्यक्तिहरूसँग मेयर हुँदा पिएल सिंह घुलमिल हुने र कुराकानी गर्ने गर्नुहुन्थ्यो,' महर्जनले भने, 'म मेयर हुँ, ठूलो पदमा पुगेँ भन्ने उहाँमा घमन्ड थिएन। भुइँ मानिसजस्तो हुनुहुन्थ्यो, दु:ख गरेर आएकाले पनि हो कि!' नगरपालिकाले सामान्य सरसफाइ र प्रशासनिक जिम्मेवारी मात्र निर्वाह गर्दै आइरहेको अवस्थामा पिएलले नगरपालिकालाई महानगरमा रूपान्तरण गरेको उनले बताए। 'काठमाडौंलाई सपना बोकेर आउने देशभरिका मानिसको आकर्षण केन्द्र बनाउनुपर्छ भन्ने हिसाबले उहाँले अन्तर्राष्ट्रिय रूपमा सम्बन्ध गाँस्ने काम गर्नुभयो। दातृ निकायसँग सम्बन्ध बढाएर बजेटको आकार बढाउनुभयो,' पिएल मेयर हुँदाका काम सम्झिँदै महर्जनले भने, 'उहाँसँग त्यस बेलाको सरकार र जनता तथा फरक पार्टीसँग मिलेर काम गर्न सक्ने खुबी थियो।' त्यस बेला काठमाडौंमा ऐतिहासिक, व्यापारिक क्षेत्र निर्धारण गर्ने काम भएको र खुला स्थान चाहिन्छ भनेर खुलामञ्च र सुन्धारा क्षेत्रका पसल हटाएर वैकल्पिक स्थान भृकुटीमण्डपमा सार्ने काम पनि भएको उनले बताए। मेयर पिएललाई उपमेयर नवीन्द्रराज जोशीले पनि उत्तिकै साथ र सहयोग दिएका थिए। 'सम्पदालाई माया गर्ने र आधुनिकतामा पनि लगाव भएका मेयर हुनुहुन्थ्यो उहाँ,' महर्जनले भने, 'त्यस बेला उहाँको कार्यशैलीमा सायद प्रश्नसमेत उठेन।' राजनीतिक र सामाजिक रूपमा संकुचित र सीमित त्यस बेलाको समाजमा प्रजातन्त्र आउनेबित्तिकै जिम्मेवारी लिएर पिएल सिंहले सुधारका काम गरेको पनि उनले बताए। 'राजनीतिक र सामाजिक रूपमा एकदमै संकुचित र सीमित समाजलाई उहाँले जुन ढंगले अन्तर्राष्ट्रिय रूपमा महानगरलाई चिनाउने गरी काम गर्नुभयो यसको श्रेय उहाँलाई नै जान्छ,' उनले भने, 'अंग्रेजी भाषामा उत्तिकै दखल राख्ने, क्षमतावान र सक्षम तथा गणेशमान सिंहजीको समिपमा रहेकाले अन्तर्राष्ट्रिय निकायमा उहाँले कुरा राख्न सक्नुभयो, महानगरलाई चिनाउनुभयो।' विपक्षीका कुरा पनि मेयरले सुन्नुपर्छ र सम्बोधन गरेर जानुपर्छ भन्ने कुरा पिएलबाट सिक्नुपर्ने उनले बताए। 'चिया खाएर किन नहोस् उहाँले विपक्षीका कुरा सुन्नुहुन्थ्यो। समस्या समाधान गरेर अघि जाने उहाँको शैली थियो,' उनले भने, 'उहाँले काम र बोलीले नै सबैलाई खुसी पार्नुभयो।' कांग्रेसबाट उम्मेदवार भएर २०४९ मा चुनाव जितेर मेयर बनेका पिएल सिंहले दोस्रो कार्यकाल मेयरका लागि उम्मेदवार हुन टिकट मागेनन्। कांग्रेस केन्द्रीय सदस्य रहेका उनी बिस्तारै पार्टी राजनीतिबाट पाखा पर्दै गएका थिए।  "
    },
    {
        "title": "श्रद्धाञ्जलीका लागि पूर्वमेयर पिएल सिंहको पार्थिव शरीरलाई राखियो सानेपामा",
        "link": "https://www.setopati.com/politics/346125",
        "content": "काठमाडौं महानगरपालिकाका पूर्वमेयर पिएल सिंहको पार्थिव शरीरलाई श्रद्धाञ्जलीका लागि कांग्रेस पार्टी कार्यालय सानेपामा राखिएको छ। सानेपामा कांग्रेस सभापति शेरबहादुर देउवाले सिंहको पार्थिव शरीर माल्यार्पण गरी श्रद्धाञ्जली अर्पण गरेका छन्। त्यस्तै गृहमन्त्री रमेश लेखक, स्वास्थ्य मन्त्री प्रदीप पौडेल,एकीकृत समाजवादीका अध्यक्ष माधव कुमार नेपाल लगायतले श्रद्धाञ्जली अर्पण गरेका छन्। यसअघि उनको पार्थिव शरीर चाक्सीबारीमा राखिएको थियो। पिएल सिंहकै पालामा काठमाडौं नगरपालिका काठमाडौं महानगरपालिकामा रूपान्तरण भएको थियो। प्रजातन्त्र पुन:प्राप्ति पछि २०४९ सालमा भएको स्थानीय निकाय चुनावबाट सिंह काठमाडौंको मेयर निर्वाचित भएका थिए। ८८ वर्षीय सिंह लामो समयदेखि बिरामी थिए। अल्सरलगायत समस्या देखिएपछि गत वर्ष उनको पेटको शल्यक्रिया गरिएको थियो। पूर्वमेयर सिंहको निधनमा काठमाडौं महानगरपालिकाले सोमबार महानगरभर शोक बिदा दिएको छ।  तस्बिरहरू:        "
    },
    {
        "title": "रवि लामिछानेविरूद्धको प्रतिवेदन बुझाउने तयारी गर्दै प्रहरी, अझै म्याद थप्ला कि मुद्दा नै पेस गर्ला?",
        "link": "https://www.setopati.com/politics/346118",
        "content": "कास्कीको पोखरास्थित सूर्यदर्शन सहकारीको बचत रकम अपचलनको मुद्दा दर्ता गर्ने समय नजिकिँदैछ। अब केही दिनमा सरकारी वकिलको कार्यालय कास्कीले जिल्ला अदालत कास्कीमा मुद्दा दर्ता गर्नुपर्ने कानुनी बाध्यता छ। त्यसका लागि जिल्ला प्रहरी कार्यालय कास्की र सरकारी वकिलको कार्यालयले पनि निरन्तर काम गरिरहेको छ। कास्की प्रहरी प्रमुख एसपी श्याम ओलियाले सोमबार नै रवि लामिछानेविरूद्धको प्रतिवेदन बुझाउने गरी तयारी गरिरहेको बताए। ‘प्रतिवेदन बुझाउन तयारी हुँदैछ। अहिले काम भइरहेको छ,’ उनले भने। यता सरकारी वकिलले पनि अभियोजनका लागि काम गरिरहेको बताएको छ। सहायक जिल्ला न्यायाधिवक्ता शान्तिदेवी शर्माले आफूहरू निरन्तर काम गरिरहेको बताइन्। ‘राति पनि कार्यालयमै बसेर काम गरिरहेकै छौं। अनुसन्धानको प्रकृति हेर्दा धेरै ठूलो हुने भएकाले पनि समय धेरै लागेको छ,’ उनले भनिन्। अहिले प्रहरी हिरासतमा राष्ट्रिय स्वतन्त्र पार्टीका सभापति रवि लामिछाने, पूर्वडिआइजी छविलाल जोशी, नेचर्स हर्ब्सका पूर्वसञ्चालक रामप्रसाद खनाल र लिला पछाई छन्। अहिले पुरक जाहेरीको आधारमा प्रहरीले अनुसन्धान अघि बढाएको हो। गत वर्ष माघ २२ गते दिएको पुरक जाहेरीको आधारमा प्रहरीले अनुसन्धान गरेको थियो। अनुसन्धानबाट पहिलो चरणमा प्रतिवादी बनाइएका र दोस्रो चरणमा थपिएकालाई समेत समेटेर अनुसन्धान प्रतिवेदन प्रहरीले बुझाउनेछ। यसपटक भने प्रहरीले सहकारी बचत रकम अपचलनसँगै संगठित अपराध र सम्पत्ति शुद्धीकरणमा पनि अनुसन्धान भइरहेको हो। संगठित अपराधमा ६० दिन र सम्पत्ति शुद्धीकरणमा ९० दिन हिरासतमा राख्न पाइने कानुनी व्यवस्था छ। यही कसुरमा सरकारी वकिलले अदालतबाट म्याद लिएर प्रहरीले अनुसन्धान गर्दै आएको हो। हाल प्रहरीको हिरासतमा रहेका चार जनालाई म्याद थप गर्न मंगलबार अदालतमा उपस्थित गराउनुपर्ने छ। तर सरकारी वकिलले भ्याए मंगलबार नै अदालतमा मुद्दा पेस गर्नेगरी काम गरिरहेको पनि सहायक जिल्ला न्यायाधिवक्ता शर्माले बताइन्। ‘सम्भव भएसम्म हामीले म्याद थप नगरेर मुद्दा नै पेस गर्नेगरी काम गरिरहेका छौं। तर कुनै कारणवश: सम्भव नभएमा म्याद थप्नुपर्नेहुन्छ,’ उनले भनिन्। पूरक अनुसन्धानमा प्रहरीले सुरूमा असोज ६ गते पूर्वडिआइजी छविलाल जोशीलाई पक्राउ गरेको थियो। त्यही दिनदेखि ९० दिनको समयसीमा गणना हुन्छ। त्यसअनुसार सरकारी वकिलसँग आउँदो शुक्रबार (पुस ५) गतेसम्मको समय छ। असोज ९ गते लिला पछाईंलाई प्रहरीले पक्राउ गरेको हो। रवि लामिछानेलाई केन्द्रीय अनुसन्धान ब्युरो (सिआइबी) ले कात्तिक २ गते काठमाडौंस्थित पार्टी कार्यालयबाट पक्राउ गरी पोखरा लगिएको थियो। त्यस्तै, रामप्रसाद प्रहरीले कात्तिक ९ गते पक्राउ गरेको थियो। लामिछानेसहित प्रतिवादीहरूविरूद्ध चितवन, रूपन्देही, पर्सा र काठमाडौंमा पनि अनुसन्धान जारी नै छ। चितवनमा सहारा सहकारी, रूपन्देहीको सुप्रिम सहकारी, पर्साको सानोपाइला र काठमाडौंको स्वर्णलक्ष्मीको बचत रकम अपचलनमा अनुसन्धान भइरहेको हो। यी सहकारीबाट गोर्खा मिडिया प्रालि र नेचर्स हर्ब्स लगायतमा ऋण गएको र ती रकम अपचलन भएको देखिएको हो। सहकारी संस्था बचत रकम दुरूपयोगको संसदीय विशेष छानबिन समितिले लामिछानेसहित विभिन्न व्यक्तिहरूमाथि अनुसन्धान गर्न सुझाव दिएपछि प्रहरीले अनुसन्धान अघि बढाएको हो। समितिले भदौ ३१ गते प्रतिनिधि सभाको बैठकमा प्रतिवेदन पेस गरेको थियो। सरकारको मन्त्रिपरिषद बैठकले त्यसलाई कार्यान्वयन गर्ने निर्णय गरेसँगै प्रहरीले थप अनुसन्धान अघि बढाएको थियो। "
    },
    {
        "title": "श्रद्धाञ्जलीका लागि पूर्वमेयर पिएल सिंहलाई राखियो चाक्सीबारीमा (तस्बिरहरू)",
        "link": "https://www.setopati.com/politics/346110",
        "content": "काठमाडौं महानगरपालिकाका पूर्वमेयर पिएल सिंहको पार्थिव शरीरलाई श्रद्धाञ्जलीका लागि चाक्सीबारीमा राखिएको छ। उपप्रधान तथा सहरी विकास मन्त्री प्रकाशमान सिंहको निवास चाक्सीबारीमा पूर्वमेयर सिंहलाई श्रद्धाञ्जलीका लागि राखिएको हो। उपप्रधानमन्त्री सिंहले भनेका छन्, ‘हाम्रो परिवारको ज्येष्ठ सदस्य, काठमाडौंका पूर्वमेयर तथा पूर्वमन्त्री पिएल दाइको निधनले मर्माहत बनाएको छ। यहाँले लोकतान्त्रिक आन्दोलनमा पुर्‍याउनुभएको योगदान सदा स्मरणीय रहनेछ।’ चाक्सीबारी पुगेर काठमाडौं महानगरका मेयर बालेन शाह, उपमेयर सुनिता डंगोललगायतले पूर्वमेयर सिंहलाई श्रद्धाञ्जली दिएका छन्। साथै नेपाली कांग्रेसका नेता नरहरि आचार्य, जगदीश्वरनरसिंह केसीलगायत पनि चाक्सीबारी पुगेर पूर्वमेयर सिंहलाई श्रद्धाञ्जली दिएका छन्।  पिएल सिंहकै पालामा काठमाडौं नगरपालिका काठमाडौं महानगरपालिकामा रूपान्तरण भएको थियो। प्रजातन्त्र पुन:प्राप्ति पछि २०४९ सालमा भएको स्थानीय निकाय चुनावबाट सिंह काठमाडौंको मेयर निर्वाचित भएका थिए। ८८ वर्षीय सिंह लामो समयदेखि बिरामी थिए। अल्सरलगायत समस्या देखिएपछि गत वर्ष उनको पेटको शल्यक्रिया गरिएको थियो। पूर्वमेयर सिंहको निधनमा काठमाडौं महानगरपालिकाले सोमबार महानगरभर शोक बिदा दिएको छ।  पूर्वमेयर सिंहलाई नेपाली कांग्रेसको केन्द्रीय कार्यालय सानेपामा पनि श्रद्धाञ्जलीका लागि राखिनेछ। उनको आइतबार नै कंकेश्वरी मन्दिर पारि लखितर्थमा अन्त्येष्टि गरिनेछ। पूर्वमन्त्री तथा पूर्वमेयर सिंहको निधनपछि कांग्रेसले केन्द्रीय समिति बैठक बोलाएको छ। सोमबार बिहान ११:३० बजे सानेपामा बस्ने गरी केन्द्रीय समिति बैठक बोलाइएको मुख्यसचिव कृष्णप्रसाद पौडेलले जानकारी दिए। सिंहको निधनमा शोक प्रस्ताव पारित गर्न कांग्रेसले आकस्मिक केन्द्रीय समिति बैठक बोलाएको हो। तस्बिरहरू:                   "
    },
    {
        "title": "पत्रकार महासंघमा पहिलोपटक महिला नेतृत्व",
        "link": "https://www.setopati.com/politics/346095",
        "content": "नेपाल पत्रकार महासंघको अध्यक्षमा निर्मला शर्मा विजयी भएकी छन्। मतगणना सकिएपछि आइतबार राति शर्मा अध्यक्ष निर्वाचित भएको औपचारिक घोषणा गरिएको हो। शर्मा कांग्रेस र एमालेनिकट प्रेस युनियन र प्रेस चौतारीको गठबन्धनको साझा उम्मेदवार हुन्। अध्यक्ष पदका लागि युनियनकै रमेश विष्टले वागी उम्मेदवारी दिएका थिए। उनलाई नेकपा (माओवादी केन्द्र)निकट प्रेस सेन्टरसहित विभिन्न ६ संगठनले समर्थन गरेका थिए। अध्यक्षकै लागि शर्मा र विष्टसँगै देवीप्रसाद सापकोटा र लालसिंह लामाले पनि उम्मेदवारी दिएका थिए। आइतबार राति सार्वजनिक भएको मतपरिणामअनुसार अध्यक्षमा निर्वाचित निर्मला शर्माले ४ हजार २८२ मत प्राप्त गरी विजयी भइन्। विष्टले ३ हजार २०३, सापकोटाले २७० र लामाले ९६ मत ल्याए। शर्मा नेपाल पत्रकार महासंघमा पहिलो महिला अध्यक्ष हुन्। महासंघको पदाधिकारीमा कोषाध्यक्षबाहेक सबै युनियन र चौतारीको गठबन्धनका उम्मेदवारले जितेका छन्। वरिष्ट उपाध्यक्षमा दीपक आचार्य ४ हजार २३० मत ल्याएर विजयी भए। रोसन पुरीले २ हजार ८८६ मत ल्याँदा गोविन्दप्रसाद चौलागाइँले ५४८ मत ल्याए। महिला उपाध्यक्षमा नितु पण्डित ४ हजार ७०५ मत ल्याएर विजयी हुँदा गंगा पौडेलले २ हजार ६४४ मत ल्याइन्। समावेशीतर्फको उपाध्यक्षमा उमिदप्रसाद बागचन्द ४ हजथार २९२ मत ल्याएर विजयी भए। महासचिवमा रामप्रसाद दाहाल ४ हजार ८४ मत ल्याएर विजयी भए। लेखनाथ न्यौपानेले १ हजार ९२९, जन्मदेव जैसीले १ हजार १५८, प्रकाश थापाले ४८८  मत ल्याए। कोषाध्यक्षमा प्रेस सेन्टरका रामकृष्ण अधिकारी विजयी भए। उनले ३ हजार ८४७ मत ल्याउँदा रामकृष्ण ज्ञवाली ३ हजार ४६४ मत पाएका थिए। अरू सबै पदाधिकारीमा युनियन र सेन्टरको गठबन्धनका उम्मेदवार विजयी भएका छन्।  अध्यक्षसहित विभिन्न पदमा १२४ को उम्मेदवारी परेकोमा ५२ जना निर्वाचित भएका छन्। यीमध्ये ३ पद निर्विरोध हुँदा ४९ पदमा मंसिर २८ गते भएको चुनावबाट निर्वाचित भएका हुन्। "
    },
    {
        "title": "एमालेको संकल्प: नेतृत्वविरूद्धका कुप्रचारको प्रतिवाद गर्ने",
        "link": "https://www.setopati.com/politics/346089",
        "content": "नेकपा एमालेले पार्टी र नेतृत्व विरूद्ध षड्यन्त्र र कुप्रचारको प्रतिवाद गर्ने संकल्प गरेको छ। आइतबार एमालेको केन्द्रीय संगठन विभागले पार्टी कार्यालयमा आयोजना गरेको एक कार्यशालामा पार्टी र नेतृत्व विरूद्धका षड्यन्त्र र कुप्रचारको प्रतिवाद गर्नेसहित ६ वटा संकल्प गरेको हो। ‘स्थानीय तहमा पार्टी कामका समस्या र समाधान’ विषयमा शनिबार र आइतबार गरी दुई दिन राष्ट्रिय कार्यशालाको आयोजना गरेको हो। यस कार्यशालाले राष्ट्रिय शक्ति निर्माणका लागि माघ देखि चैत तीन महिना ‘वडा केन्द्रित अभियान’ सञ्चालन गर्ने घोषणा पनि गरेको छ। त्यस्तै आधारभूत तहमा कमिटी निर्माण गर्ने र सदस्यता विस्तारसँगै ‘जनतासँग जनसंगठन अभियान’ सञ्‍चालन गर्ने संकल्प गरेको संगठन विभागका सचिव माधवप्रसाद ढुंगेलले बताए। उनका अनुसार २०८२को पार्टी सदस्यताको नवीकरण आउँदो फागुन-चैत महिनाभित्रै गर्ने पनि निर्णय भएको हो।  सदस्यहरूलाई पनि यही वर्ष अनलाइनमा ल्याउने र चैतमा एक राष्ट्रिय युवा महोत्सवको आयोजना गर्न पार्टी केन्द्रसँग अनुरोध गर्ने पनि निर्णय भएको छ।  "
    },
    {
        "title": "सबै एकजुट भएर संस्कृतिको जगेर्ना गरौं: उपप्रमुख डंगोल",
        "link": "https://www.setopati.com/politics/346078",
        "content": "काठमाडौं महानगरपालिकाकी उपप्रमुख सुनिता डंगोलले संस्कृतिको जगेर्ना गर्न सबै एकजुट भएर अघि बढ्नुपर्ने बताएकी छन्। ज्यापु दिवसको अवसरमा आइतबार बसन्तपुरमा आयोजित कार्यक्रममा बोल्दै उनले देशलाई आर्थिक रूपमा सम्पन्न बनाउन र देशको संस्कृतिको जगेर्ना गर्न जुटेर अघि बढ्नुपर्ने बताएकी हुन्। ‘हामीले देशलाई आर्थिक रूपमा अघि बढाउन र देशको संस्कृतिको जगेर्ना गरिरहने हो भने फुटेर होइन, जुटेर अघि बढ्नुपर्छ। सबैजना एकजुट भएर लाग्नुपर्छ। ज्यापु समुदायका विभिन्न संस्कृतिमात्र नभएर नेवारसमुदायभित्र रहेका पनि विभिन्न जातजातिका पर्वहरूको उत्तिकै महत्वपूर्ण भूमिका छ,’ उनले भनिन्। उनले सबै एकजुट भएर मान्ने र देशभरका विभिन्न जातजातिका पर्वहरूलाई पनि उत्तिकै महत्व दिनुपर्ने बताइन्। सांस्कृतिक महत्व बोकेका पर्व, जात्रा सँगसँगै भाषा र लिपीलाई पनि जीवित राख्नु पर्ने उनको भनाइ छ। उपप्रमुख डंगोलले नेपालका संस्कृतिहरूलाई राष्ट्रिय र अन्तर्राष्ट्रियकरण गर्दै लैजानुपर्नेमा जोड दिइन्। (न्युज एजेन्सी नेपाल) "
    },
    {
        "title": "कांग्रेस जनतालाई अधिकार दिलाउने पहिलो पार्टी होः उपप्रधानमन्त्री सिंह",
        "link": "https://www.setopati.com/politics/346065",
        "content": "उपप्रधानमन्त्रीसमेत रहेका सहरी विकासमन्त्री प्रकाशमान सिंहले नेपाली कांग्रेस जनतालाई अधिकार दिलाउने पहिलो पार्टी भएको बताएका छन्। काठमाडौंमा आइतबार भएको एक कार्यक्रममा बोल्दै उनले कांग्रेस नेपालमा इतिहास बोकेको पार्टी भएको पनि बताए। इतिहास बोकेको पार्टीको महत्वको बारेमा ख्याल राखेर अघि बढ्न पार्टीका नेता/कार्यकर्तालाई उनले निर्देशन दिए। ‘हामी नेपाली कांग्रेस पार्टीको क्रियाशील सदस्य हो। क्रियाशिल सदस्य भएपछि नेपाली कांग्रेस पार्टी इतिहास बोकेको पार्टी हो। यो पार्टीको महत्वको बारेमा हामीले अलि ख्याल राख्नुपर्‍यो,’ उनले भने, ‘जनतालाई अधिकार दिलाउन त्यो आइडिया नेपालमा बीजारोपण मात्रै होइन, बिजारोपण गरेर त्यसका लागि लडेको पार्टी भएर नेपाली कांग्रेस पाल्टिकली अधिकार दिलाउनमा अरु पार्टीको भन्दा जनताले बेग्लै किसिमले नेपाली कांग्रेसप्रति आशाको रुपमा हेर्छन् भन्नेकुरा बिर्सिनु हुँदैन।’ उपप्रधानमन्त्री सिंहले नेपाली जनताले नेपाली कांग्रेसप्रति आशाको रुपमा हेर्ने गरेको बताए। (न्युज एजेन्सी नेपाल) "
    },
    {
        "title": "ऊर्जामन्त्री खड्काको दाबी: नेपाल स्काउटसँग खड्का ल्याण्ड डेभलपमेण्टको विवाद कानूनी रूपले मसँग जोडिएको छैन",
        "link": "https://www.setopati.com/politics/346063",
        "content": "ऊर्जा, जलस्रोत तथा सिँचाइ मन्त्री दीपक खड्काले नेपाल स्काउटसँग खड्का ल्याण्ड डेभलपमेण्टको विवाद कानूनी हिसाबले आफूसँग नजोडिएको बताएका छन्। नेपाल स्काउट र खड्का ल्याण्ड डेभलपमेण्टबीच लामो समयदेखि बिबाद छ। नेपाल स्काउटको लैनचौरस्थित ३ रोपनी जग्गा र दुई वटा भवन भाडामा लिएर खड्का ल्याण्ड डेभलपमेण्टले लामो समयदेखि व्यापार गर्दै आएको थियो। तर मन्त्री खड्काको कम्पनीले भाडा बापत पैसा उठ्न नसक्दा स्काउटलाई पैसा तिर्न नसकेको मन्त्री खड्काले बताए। ‘स्काउटसँग मलाई जोडर समाचार आउनु नियोजित हो। राजनीतिक चरित्र हत्या गर्ने सोचका साथ मन्त्रीबाट हटाउन पाए हुन्थ्यो भनेर मात्रै समाचार आएका हुन्। स्काउट ऋणमा पुगेपछि मैले टेण्डर प्रक्रियाबाट भाडामा जग्गा लिएको हो। मैले प्रतिस्क्वायर फिट ४७ रुपैयाँ र महिनाको २५ लाख भाडा तिरेर बसेको हो। स्काउटको जग्गा लिने कम्पनीमा म हुँदासम्म समस्या थिएन,’ न्युज एजेन्सी नेपालसँगको कुराकानीमा उनले भने, ‘तर स्काउटले विद्युत लाइन काट्ने, गेटमा चाबी लगाउने लगायतका काम निरन्तर भइरहेका थिए। संसदमा पनि यो विषयले प्रवेश पाएको हो।’ कोभिडको कारणले सटर भाडा तिर्न नसकेको कारण भाडा बुझाउन नसकिएको पनि उनले बताए। ‘४ करोड रुपैयाँ उठाउन र ३ करोड तिर्न बाँकी रहेको थियो। महिनाको २५ लाख रुपैयाँ भाडा भएपछि दुई वर्षमा ३ करोड पुग्नु ठूलो कुरा भएन। एक महिनाको भाडा तिर्दा तीन महिनाको भाडा तिर्न सक्दैनन्। सामान्य भाडा लिने र दिनेको कुरा राष्ट्रिय पत्रिकामा आउनुको पछाडी केही छ, मसँग कानूनी हिसाबमा जोडिँदैन,’ उनले भने। यो पनि: के हो ऊर्जामन्त्री खड्काको कम्पनी र नेपाल स्काउटबीचको विवाद? "
    },
    {
        "title": "एमाले राजनीति गर्न होइन, देश बनाउन जन्मेको पार्टी होः प्रधानमन्त्री ओली",
        "link": "https://www.setopati.com/politics/346052",
        "content": "प्रधानमन्त्री केपी शर्मा ओलीले नेकपा (एमाले) राजनीति गर्न नभई देश बनाउन बनेको पार्टी भएको बताएका छन्।  आइतबार पार्टी केन्द्रीय कार्यालय च्यासलमा स्थानीय तहमा पार्टी कामका समस्या र समाधान राष्ट्रिय कार्यशालामा बोल्दै प्रधानमन्त्री ओलीले   देशमा सकारात्मक परिवर्तन ल्याउन एमाले पार्टी बनेको बताएका हुन्।  'हाम्रो पार्टी जन्मैदेखि एउटा महान उद्धेश्य काँधमा बोकेर जन्भिएको पार्टी हो। यो राजनीति गर्न बनेको पार्टी होइन। यो देश बनाउन बनेको पार्टी हो। देशमा परिवर्तन ल्याउन र सामाजिक व्यवस्थापनमा अहिलेसम्मका परिस्कृत रुपहरुमध्ये उच्चतम रुमपा पुर्‍याउन यो पार्टी बनेको हो,' उनले भने। उनले नागरिकलाई अधिकार सम्पन्न बनाउने गरी एमालेले कामहरु गरिरहेको पनि बताए। कार्यकर्ताहरूलाई पनि परिस्थितिमा परिवर्तन ल्याउने गरी काम गर्न प्रधानमन्त्री ओलीले निर्देशन दिए।  उनले नेपाली जनताले सजिलोसँग बाँच्न पाउनुपर्छ भन्नु नै एमालेको मुख्य एजेन्डा रहेको बताए।  'गरिबी हुनु भएन । गरिबी निवारण हुनुपर्‍यो, खान लगाउन पाउनुपर्‍यो। मुख्य अधिकार त त्यो हो नि । बाँच्न पाउने अधिकार मुख्य कुरा हो । जनताले सजिलोसँग बाँच्न पाउनुपर्‍यो। बाँच्नका लागि खान, लगाउन, बस्न पाउनुपर्‍यो,' उनले भने। (न्युज एजेन्सी नेपाल) "
    },
    {
        "title": "पर्वले सामुदायिक र सामाजिक एकता कायम राख्न सहयोग पुर्‍याएको छः राष्ट्रपति पौडेल",
        "link": "https://www.setopati.com/politics/346029",
        "content": "राष्ट्रपति रामचन्द्र पौडेलले विविधतायुक्त नेपाली समाजमा आपसी सद्भाव, सहिष्णुता र भ्रातृत्वको भावना अभिवृद्धि भई  राष्ट्रिय एकतालाई थप सुदृढ बनाउन सहयोग पुग्ने विश्वास व्यक्त गरेका छन्। उधौली पर्व २०८१ का अवसरमा शुभकामना सन्देश दिँदै राष्ट्रपति पौडेलले स्वदेश तथा विदेशमा रहनुभएका सम्पूर्ण नेपाली दिदीबहिनी तथा दाजुभाइमा सुख, शान्ति र समृद्धिको कामना गरेका छन्। राष्ट्रपति पौडेलले किरात समुदायका मुलतः राई, लिम्बू, सुनुवार र याक्खाहरूले उधौली पर्व परम्परागत वेशभूषा लगाई सार्वजनिकस्थलमा भेला भएर सामूहिक रूपमा साकेला सिली (नृत्य) गर्दै विविध कार्यक्रमका साथ मनाउने उल्लेख गरेका छन्। उधौली पर्वले जाडो मौसममा मानिस, जीवजन्तु तथा चराचुरुङ्गी लेकबाट बेँसीतिर बसाइँ सर्ने समय भएको सङ्केत गर्ने स्पष्ट पार्दै उनले भनेका छन्, 'यस पर्वमा भित्र्याइएको नयाँ अन्नबाली पितृलाई चढाई पितृपूजा गरिनुका साथै सह होस् भन्ने कामनासहित भूमिको पूजा पनि गर्ने गरिन्छ।' प्रकृतिसँग अभिन्न सम्बन्ध रहेको किरात समुदायको यस पर्वले नेपालका सबै जातजातिबीच आपसी सद्भाव अभिवृद्धि गर्नुका साथै पारिवारिक, सामुदायिक र सामाजिक एकता कायम राख्न सहयोग गरेको उनको भनाइ छ। विभिन्न जातजाति र समुदायहरूको साझा फूलबारीका रूपमा रहेको नेपालमा उधौलीजस्ता चाडपर्वले हाम्रो सांस्कृतिक, जातीय र भाषिक विविधतालाई आपसमा गाँसेर सामाजिक सद्भाव, राष्ट्रिय एकता र साझा नेपालीको पहिचान कायम गर्नमा अहम् भूमिका निभाएको राष्ट्रपतिको कथन छ। यस पर्वले मानव जीवन र प्रकृतिबीचको अन्योन्याश्रित सम्बन्धलाई उजागर गर्न सहयोग गरेको राष्ट्रपति पौडेलले उल्लेख गरेका छन्। राष्ट्रपति पौडेलले विविधतायुक्त नेपाली समाजमा आपसी सद्भाव, सहिष्णुता र भ्रातृत्वको भावना अभिवृद्धि भई  राष्ट्रिय एकतालाई थप सुदृढ बनाउन सहयोग पुग्ने विश्वाससहित पुनः उधौली पर्वको शुभकामना व्यक्त गरेका छन्। "
    },
    {
        "title": "जहाँ गएपनि माओवादी र त्यसको नेतृत्वप्रति जिन्दावादको नारा लाग्न थालेको छ: प्रचण्ड",
        "link": "https://www.setopati.com/politics/346024",
        "content": "नेकपा (माओवादी केन्द्र)का अध्यक्ष पुष्पकमल दाहाल 'प्रचण्ड'ले जनता र परिवर्तनको पक्षमा लड्ने पार्टी माओवादी केन्द्र नै हो भनेर जनताले मनमनै फैसला गरिसकेको दाबी गरेका छन् । रुपन्देहीको तिलोत्तमामा शनिबारको कार्यक्रममा अध्यक्ष प्रचण्डले जनतालाई माया गर्ने पार्टी माओवादी नै हो भन्ने कुराको बुझाइ बिस्तारै बढ्दै गएको बताएका हुन्। 'परिर्वतनको पक्षमा लड्ने पार्टी माओवादी केन्द्र र नेता प्रचण्ड नै हो भन्ने जनतालाई परेको छ,' उनले भने। पछिल्लो समय जहाँ गए त्यही पार्टी नेतृत्वप्रति जिन्दावादको नारा लागेको पनि उनले बताए। यसलाई तोड्न नदिने प्रचण्डले प्रतिबद्धता व्यक्त गरे। 'भर्खरै सम्पन्न स्थानीय तहको उपनिर्वाचनले को सिद्दिदै छ, को रिभाइभ भएर आउँदै छ भन्ने देखाइसकेको छ। को शक्तिशाली बन्दै छ र कोप्रति जनताको घिडा देखिएको भन्ने संकेत देखिएको छ,' उनले भने। प्रचण्डले माओवादी केन्द्रको नेतृत्वमा बनेका सरकारले गरेका काम र अगाडि बढाएका योजनालाई जनताले सकारात्मक ढंगले बुझ्दै गएका कारण जनताले माया गर्न थालेको बताए। आफू सरकारमा रहँदा भ्रष्टाचारविरुद्ध सुशासनको अभियान, सामाजिक न्याय, राष्ट्रको हितमा छिमेकी र अन्य राष्ट्रहरुसँग राम्रो सम्बन्ध कायम गर्दै दुरगामी रुपमा राज्यलाई फाइदा हुने गरी चीन र भारतसँग सहमति र सम्झौता गरेको उनले बताए।  माओवादी केन्द्रप्रति जनताको आकर्षण बढ्दै गएको उल्लेख गर्दै पार्टीलाई थप एकताबद्ध बनाउँदै जनताको बीचमा लैजान र जनताको भावनालाई समेट्ने काममा लाग्न निर्देशन समेत उनले बताए। देशको निम्ति, उत्पिडित वर्ग समुदायको निम्ति, राष्ट्रको स्वाधिनता र एकताको रक्षाका निम्ति, संविधानको रक्षाको निम्ति, सबै उत्पिडित वर्ग समुदाय, किसान मजदुरको हक र हितको रक्षाका निम्ति माओवादी केन्द्रलाई बलियो बनाउनुपर्छ भन्ने कुरा जनता र माओवादी केन्द्रसँग एकताको प्रक्रियामा आउने र आउँन चाहेका सबैमा पर्दै गएको उनले बताए। "
    },
    {
        "title": "वैशाखभित्र सबै प्रदेश र समितिहरूको अधिवेशन गरिसक्ने जसपा नेपालको निर्णय",
        "link": "https://www.setopati.com/politics/346023",
        "content": "जनता समाजवादी पार्टी नेपालले आगामी वैशाखभित्र सबै प्रदेश र राष्ट्रिय समितिहरूको अधिवेशन सम्पन्न गरिसक्ने निर्णय गरेको छ। शनिबार पार्टी केन्द्रीय कार्यालय बालकुमारीमा बसेको केन्द्रीय कार्यकारिणी समितिको बैठकले वैशाख २५ गतेभित्र सम्पूर्ण प्रदेश तथा राष्ट्रिय समितिहरूको अधिवेशन गर्ने निर्णय गरेको हो। तोकिएको समयभित्र अधिवेशन सम्पन्न नगर्ने भ्रातृ संस्थाहरू स्वत विघटन हुने निर्णय पनि बैठकले गरेको अध्यक्ष उपेन्द्र यादवको सचिवालयले जनाएको छ।  बैठकले महाधिवेशनपछि थप भएका क्रियाशिल सदस्यता विवरण केन्द्रीय कार्यालयले आगामी फाल्गुन १५ गतेभित्र आद्यावधि गर्ने निर्णय पनि गरेको छ। जसपा नेपालको पार्टीको स्थानीय तह र प्रदेश अधिवेशन चैत्र महिनाभित्र सम्पन्न गर्ने समेत निर्णय गरेको छ । पार्टीको जारी 'जनतासँग जसपा नेपाल' अभियान आगामी माघ मसान्तसम्म जारी राख्ने पनि निर्णय भएको छ। बैठकले स्थानीय तहको उपनिर्वाचनमा मधेश प्रदेशसहित जसपा नेपालले देशैभरिबाट प्राप्त गरेको जनताको मत परिणाम सन्तोषजनक रहेपनि यो पर्याप्त नरहेकोले संगठन निर्माण एवं बिस्तार अभियानलाई अझ प्रभावकारी ढंगले अघि बढाउने निष्कर्ष निकालेको छ । आगामी संगठनात्मक कार्यदिशाका सम्बन्धमा बैठकले पूर्वपश्चिम राजमार्गमा संगठन निर्माणको लागि विशेष सांगठनिय कार्ययोजना तयार गर्ने निर्णय गरेको छ। "
    },
    {
        "title": "सहकारी ठगीमा संलग्न जो कोहीमाथि अनुसन्धान हुन्छ: गृहमन्त्री लेखक",
        "link": "https://www.setopati.com/politics/346011",
        "content": "गृहमन्त्री रमेश लेखकले सहकारी ठगीमा संलग्न माथिको अनुसन्धान प्रभावित हुने काम कसैले पनि गर्न नहुने बताएका छन्। नेपाल प्रेस युनियन नवलपुरले शनिबार कावासोतीमा आयाेजित पत्रकार भेटघाटमा गृहमन्त्री लेखकले लोकतन्त्रमा भीडले न्याय नदिने भन्दै न्यायिक प्रक्रियाबाट नै हरेक गतिविधिको छिनोफानो हुने बताए। यस्तै राष्ट्रिय स्वतन्त्र पार्टीका सभापति रवि लामिछानेमाथि मानवअधिकार उल्लंघनको कुनै पनि व्यवहार नभएको भन्दै अदालतको आदेशअनुसार नै अनुसन्धान भइरहेको उनले बताए। ‘रविजीमाथि मानवअधिकार उल्लंघनको कुनै काम भएको छैन। सरकार हरेक व्यक्तिको मानवअधिकार रक्षाका लागि प्रतिबद्ध छ, ’ उनले भने, ‘सहकारी ठगीमा संलग्न जो कोहीमाथि अनुसन्धान हुन्छ।’ जनताले दु:ख गरेर जम्मा गरेको करोडौं रकम हिनामिना गर्नेमाथि अनुसन्धान हुँदा भीड जम्मा गर्ने, अदालत तथा न्यायिक निकाय घेराउ गर्ने जस्ता गतिविधि हुनु दुर्भाग्यपूर्ण भएको उनको भनाइ छ। मुलुकमा दिगो विकास, शान्ति, सुशासन तथा समृद्धिका लागि सरकार प्रतिबद्ध रहेको बताए। 'स्थायी सरकार नहुँदा आर्थिक गतिविधि चलायमान हुन सकेको थिएन, सुशासन कायम भएन, विकास निर्माणका काम पनि द्रूत गतिमा अघि बढ्न नसकेपछि वर्तमान गठबन्धन सरकार गठन भएको हो,' उनले भने। गृहमन्त्री लेखकले वर्तमान गठबन्धनको विषयमा विभिन्न प्रकारको हल्ला फैलाउने कोसिस भएको भन्दै यो गठबन्धन २०८४ सालको निर्वाचन सम्मै कायम रहने जिकिर गरे। संविधान संशोधन तथा राजनीतिक स्थायित्वका लागि वर्तमान गठबन्धनको आवश्यक्ता महसुस भएकाले जनचाहना अनुसार काम हुने उनको दाबी छ। "
    },
    {
        "title": "एकीकृत समाजवादीको स्थायी कमिटी बैठक जारी",
        "link": "https://www.setopati.com/politics/346009",
        "content": "नेकपा (एकीकृत समाजवादी)को स्थायी कमिटी बैठक जारी छ। पार्टी केन्द्रीय कार्यालय आलोकनगरमा स्थायी कमिटी बैठक बसिरहेको प्रवक्ता जगन्नाथ खतिवडाले जानकारी दिए।  बैठकका लागि दुई एजेन्डा तय भएको छ।  प्रवक्ता खतिवडाका अनुसार पार्टीको आगामी कार्ययोजना र केन्द्रीय सदस्यहरूको कार्यविभाजनका बारेमा छलफल बैठक बोलाइएको हो।  बैठकमा शनिबार १८ सदस्यहरूले धारणा राख्ने तय भएको छ।  अध्यक्ष, वरिष्ठ नेता र महासचिवहरूले धारणा राख्न बाँकी छ। अरू पदाधिकारीहरूले भने धारणा राखिसकेका छन्।  पार्टी नीतिको प्रचार गर्ने, पार्टीको सुदृढीकरण गर्ने, आगामी निर्वाचनहरुमा विजय प्राप्त गर्न राजनीतिक चुनौतीहरूको सामना गर्ने विषयमा व्यापक छलफल भइरहेको प्रवक्ता खतिवडाले जानकारी दिए।  बैठक भोलिसम्म चल्नेछ।  "
    },
    {
        "title": "नागरिकलाई घरआँगनमै सरकार रहेको आभास भएको छ: उपराष्ट्रपति",
        "link": "https://www.setopati.com/politics/346007",
        "content": "उपराष्ट्रपति रामसहायप्रसाद यादवले काठमाडौं महानगरपालिकाले महानगरवासीलाई घरआँगनमै सरकार रहेको आभास गराएको बताएका छन्। ३०औं महानगर दिवसका अवसरमा शनिबार टुँडिखेलमा आयोजित कार्यक्रममा उनले स्थानीय निकायको सक्रियताबाट जनताले आफ्नै घरआँगनमा सहज सेवा पाएका बताए। काठमाडौं महानगरले आयोजना गरेको उक्त कार्यक्रममा उपराष्ट्रपतिले सांस्कृतिक, ऐतिहासिक र पुरातात्विक सम्पदाले भरिपूर्ण काठमाडौं महानगर संघीय लोकतान्त्रिक गणतन्त्र नेपालको केन्द्रीय राजधानी तथा राष्ट्रिय एवं अन्तर्राष्ट्रिय केन्द्रबिन्दु रहेको बताए। उनले विश्वसम्पदा क्षेत्रमा समेटिएका सांस्कृतिक वैभव, मौलिक पहिचान संरक्षणमा जोड दिए। महानगरले मतदातालाई प्रवाह गरेका सेवा अन्य स्थानीय तहका लागि अनुकरणीय रहेका उल्लेख गर्दै उनले संघीयता कार्यान्वयनमा युवावर्गले सशक्त भूमिका निर्वाह गर्नुपर्नेमा जोड दिए। उपराष्ट्रपति यादवले सहरी सुव्यवस्थापन, नदी तथा जल प्रणाली सुधार, हरियाली प्रवर्द्धन, मठमन्दिरजस्ता सम्पदाको संरक्षण, पोखरीको पुनःस्थापना, एकीकृत सहरी विकास गरेकामा महानगरको सराहना गरे।  महानगर प्रमुख बालेन्द्र शाहले ७७ वटै जिल्लाका नागरिकका लागि बस्न लायक महानगर बनाउनेतर्फ आफ्नो ध्यान केन्द्रित रहेको बताए। उपप्रमुख सुनिता डंगोलले पूर्वाधार विकासलाई महानगरले पहिलो प्राथमिकता दिएको जानकारी दिइन्। विसं १९९६ पुस ३ गते स्थापना भएको सफाइ अड्डालाई २०५२ मंगिर २९ गते काठमाडौं महानगर घोषणा गरिएको हो।  "
    },
    {
        "title": "कांग्रेस महामन्त्री शर्माले चढे लोबुचे हिमाल, हिमाली क्षेत्रको अवस्था संसदलाई बताउने",
        "link": "https://www.setopati.com/politics/345976",
        "content": "नेपाली कांग्रेसका महामन्त्री विश्वप्रकाश शर्माले आफ्ना पाँच जना साथीहरूसहित लोबुचे हिमाल आरोहण गरेका छन्। मंसिर २१ देखि खुम्बु पदयात्रामा रहेका उनले संसद दिवसको सन्दर्भ पारेर शुक्रबार ६,१४५ मिटर उचाइको लोबुचे हिमाल आरोहण गरेका हुन्। आरोहण दलमा शर्मासँगै अनुसन्धानकर्ता प्रकाश लामिछाने, इञ्जिनियर सुभाष अधिकारी, पदम शर्मा तथा कीर्तिमानी आरोहीद्वय मिङ्मा शेर्पा र लाक्पा शेर्पा सहभागी थिए। उनीहरू शुक्रबार बिहान पौने ६ बजे लोबुचे शिखर पुगेको महामन्त्री शर्माको सचिवालयले जनाएको छ। सेभेन समिटले आरोहण सहजीकरण गरेको हो। यो आरोहणमार्फत् नौवटा विषयमा ध्यानाकर्षण गराउन खोजिएको सचिवालयले जनाएको छ। जलवायु परिवर्तनले हिमालहरूमा पुर्‍याएको असरको स्थलगत अध्ययन गरेर संसद, सरकार र संसारको ध्यानाकर्षण गराउनु आरोहणको मुख्य उद्देश्य हो। पूर्वदेखि पश्चिमसम्मको समग्र हिमाली क्षेत्रका नागरिकले भोग्नुपरेका चुनौतीको थप अध्ययन गरेर समाधानका लागि सबै तहको ध्यानाकर्षण गराउने उद्देश्य पनि लिइएको छ। आरोहण क्रममा गरिएको स्थलगत अध्ययनका आधारमा सांसद शर्माले संसदको आगामी अधिवेशनमा जलवायु परिवर्तनले हिमाली क्षेत्रमा पारेको असरबारे विवरण पेस गर्ने छन्। यसका लागि उनले स्थानीयवासीसँग संवाद गरेका थिए। पर्वतारोहणमा महत्त्वपूर्ण भूमिका खेल्ने शेर्पा समुदाय, गाइड तथा श्रमिकहरूप्रति सम्मान जनाउनु पनि भ्रमणको उद्देश्य हो। खासगरी हिमाली श्रमिकहरूको असुरक्षित जीवनलाई सामाजिक सुरक्षा कोषको दायरामा ल्याउनुपर्ने विषयमा ध्यानाकर्षण गराउने सचिवालयले जनाएको छ। त्यस्तै, पर्यटन क्षेत्रको विकासमा राज्यको विशेष प्राथमिकताका लागि ध्यानाकर्षण गराउने, आन्तरिक पर्यटन अभिवृद्धिका लागि साहसी पर्यटनमा लाग्न प्रेरित गराउने भनिएको छ। शिक्षा, निजामती प्रशासन, प्रहरी लगायत दर्जन महत्त्वपूर्ण विधेयकलाई निष्कर्षमा पुर्‍याउन यो आरोहण क्रममा सभामुखमार्फत अपिल गर्ने उद्देश्य पनि छ। त्यस्तै, नेपाली समाजमा रहेका जातीय विभेद, बालश्रम, घरेलु हिंसा लगायतका अनेकौं विसंगति अन्त्य गर्न दलहरू, संसद, संघ-संस्था र सिंगो राज्यलाई लोबुचे हिमालको शिखरबाट घच्घच्याउने उद्देश्य पनि रहेको सचिवालयले जनाएको छ। भ्रष्टाचार, ठगी र अनियमितता नियन्त्रणका लागि कसैप्रति पनि मोलाहिजा नराखी दृढ कानुनी कारबाहीलाई व्यापक बनाउन आह्वान गरिएको छ। सडक, पुल लगायतका भौतिक निर्माण कार्य तीन सिफ्टमा गर्ने गरी पुँजीगत खर्च वृद्धिसम्बन्धी नयाँ कानुनी बन्दोबस्तका लागि सरकारलाई अपिल गरिएको छ। महामन्त्री शर्मा संघीय संसदका दुवै सदनको वर्तमान कार्यकालबाट लोबुचे हिमाल आरोहण गर्ने पहिलो सांसद हुन्। "
    },
    {
        "title": "अख्तियारमा भ्रष्टाचारको सूचना पुग्नै नदिने गरी कानुनी व्यवस्था गर्ने प्रपञ्च",
        "link": "https://www.setopati.com/politics/345969",
        "content": "नेपालमा भ्रष्टाचारको छानबिन गर्ने निकायका रूपमा रहेको अख्तियार दुरूपयोग अनुसन्धान आयोगमा भ्रष्टाचारका सूचना नै पुग्न नसक्ने गरी कानुनी प्रबन्ध गर्ने प्रपञ्च तीव्र पारिएको छ। अख्तियार दुरूपयोग अनुसन्धान आयोग ऐनको संशोधन विधेयकमाथि अहिले प्रतिनिधि सभाको राज्य व्यवस्था समितिको उपसमितिमा छलफल चलिरहेको छ। सेतोपाटीले उपसमितिमा भएका कम्तिमा ४ सांसदसँग कुराकानी गरेको छ। ती सांसदहरूका अनुसार उच्च राजनीतिक नेतृत्वबाटै अहिले अख्तियारले बेनामे उजुरी लिन नपाउने कानुनी व्यवस्था गर्न दबाब दिइएको छ। तर उनीहरूले यस्तो उच्च राजनीतिक नेतृत्व को हुन् भन्ने खुलाएनन्। तर दलका शीर्ष नेताहरूबाट दबाब आएको स्वीकार गरे। उपसमितिका संयोजक रहेका नेपाली कांग्रेसका सांसद हृदयराम थानीले बेनामे उजुरीको विषय बहसमा आएको स्वीकार गरेका छन्। 'बेनामे उजुरी हटाउने विषय कुरा उठेको हो। यो विषय सानोतिनो ठाउँबाट आए के अर्थ राख्लान् र! ठूलै ठाउँबाट आएका होलान्,' थानीले भने, 'अझै पनि कसैको नाममा बेनामे उजुरी पर्दा हुन्। नाम भए तह लगाउन पाइन्थ्यो भन्ने होला!' सांसद रमा कोइराला र पूर्णबहादुर तामाङ (कान्छाराम) ले आयोग ऐनको संशोधन विधेयकमा बेनामे उजुरी लिन नहुने भन्दै संशोधन प्रस्ताव समेत दर्ता गराएका छन्। कोइराला र तामाङले दर्ता गराएको संशोधन प्रस्तावमा उजुरीका साथ नागरिकता प्रमाणपत्रको फोटोकपी बुझाउनुपर्ने प्रावधान राख्न प्रस्ताव गरिएको छ। तर कानुनविद्हरू भने यस्तो प्रावधान गरिए भ्रष्टाचारको छानबिन गर्ने निकायमा सूचना समेत नपुग्ने अवस्था श्रृजना हुने बताउँछन्। साथै भ्रष्टाचारको उजुरीकर्तामाथि गम्भीर सुरक्षा चुनौती उत्पन्न हुने उनीहरूको दाबी छ।  'संसारभर भ्रष्टाचारका उजुरीकर्ताहरू (ह्विसल ब्लोअर) को सुरक्षाको व्यवस्था गरिएको हुन्छ। नाम खोलेर उजुरी गर्दा उसको ज्यानकै जोखिम हुन्छ,' वरिष्ठ अधिवक्ता सतिशकृष्ण खरेलले भने, 'त्यसैले भ्रष्टाचारका मुद्दामा संसारभर बेनामे उजुरी लिइन्छ।' उनले उजुरी आफैंमा सूचना मात्र भएकाले बेनामे उजुरी रोक्न नहुने बताए। 'विश्वका सबै ठाउँमा भ्रष्ट्राचारको मुद्दामा गोपनियता राख्ने व्यवस्था छ। बेनामे उजुरी भनेको भ्रष्टाचारको मामिलामा विश्वव्यापी मान्यता हो,' खरेलले भने, 'अब एउटा कसैले दुरूपयोग गर्‍यो भन्दैमा भ्रष्टाचारसँग सम्बन्धित मूल्य र मान्यता नै समाप्त गर्न हुँदैन।' उनले बेनामे उजुरी हटाउने विषय उठ्नुको पछाडि अख्तियार दुरूपयोग अनुसन्धान आयोगकै बदमासी पनि एउटा कारण भएको बताए।  'अख्तियारकै व्यक्तिहरूले कर्मचारीहरूलाई लगाएर बेनामे उजुरी लगाएर तह लगाउन खोज्ने काम भएको छ। यसको दुरूपयोग भएको छ,' वरिष्ठ अधिवक्ता खरेलले भने, 'हामी कहाँ राज्य संरचनाको विश्वास नभएका कारणले मानिसहरू नाम खुलाएर उजुरी गर्दैनन्। कतिपय मुलुकमा नामै लेखेर उजुरी दिएपनि गोपनियता राख्ने चलन हुन्छ। उजुरीकर्ताले नाम दिन्छ, तर संस्थाले गोपनियता राखिदिन्छ। नेपालमा महिला हिंसासँग सम्बन्धित मुद्दामा नाम परिवर्तन गरेर मुद्दा चलाएको अवस्था छ। हामी कहाँ भ्रष्टाचारको मुद्दामा गोपनियताको व्यवस्था छैन। यस्तो व्यवस्था गर्नुको कारण मानिसहरूलाई संस्थाप्रति विश्वास छैन। कोही पनि मान्छेले 'लिक' गरिदिने डर हुन्छ।' उनले बेनामे उजुरी नलिने व्यवस्था गरे अख्तियारमा कतिपय भ्रष्टाचारका उजुरी नै नआउने बताए। 'यदी म कर्मचारी हुँ र हाकिमले गरेको भ्रष्टाचार थाहा पाएँ भने मैले नाम खुलाएर उजुरी दिन सक्ने अवस्था हुँदैन,' खरेलले भने, 'जबकी बेनामे उजुरी उसले दिन सक्छ।' अर्का कानुनविद् कृष्णप्रसाद सापकोटाले उजुरीको विषयलाई नाम खुलाएको वा बेनामे भन्ने हिसाबले हेर्न नहुने बताए।  'बेनामे उजुरी संसारभर जहाँ पनि हुन्छ। उजुरी भनेको त सूचना न हो। अपराधको सूचना हो। नाम राखेर दिँदा अदालतमा परीक्षणका लागि आउनुपर्ने हुन्छ। बेनामे उजुरी दिँदा त्यस्तो मान्छेको अदालतले परीक्षण गर्न सक्दैन। यसको अन्तर यही हो,' सापकोटाले भने, 'बेनामे होस् वा नाम भएको उजुरी होस्, उजुरी हेर्ने निकायले सावधानी अपनाउनुपर्छ। उसले विश्लेषण गर्नुपर्छ।' उनले बनामे उजुरीमा अख्तियार जस्तो अनुसन्धान गर्ने निकायले एकपटक पुन: अनुसन्धान गरेर अघि बढ्ने/नबढ्ने निर्णय गर्नुपर्ने बताए।  'बेनामे उजुरी हटाउने भनेको अनुसन्धानको दायरा समिति बनाउने प्रयत्न हो। सबै घटनामा मानिसहरू नाम लिएर आउँदैनन्। ठूला ओहोदामा भएका मानिसहरूको काममा उजुरीकर्ताले पहिचान खुलाएर उजुरी नगर्न सक्छ। उसको व्यक्तिगत सुरक्षाको कुरा हुन्छ,' सापकोटाले भने, 'अपराध भएको छ तर अनुसन्धान गर्ने मान्छेलाई सूचना दिन डराउने अवस्था हुन्छ। उजुरी दिने व्यक्तिको कर्तव्य हो। यो त कर्मचरीले पनि दिन सक्छ। उसको पहिचान खुलाउन आवश्यक हुँदैन। नाम नखुलेर आएको उजुरीमा अनुसन्धानकर्ताले ध्यान दिएर अनुसन्धान गर्नुपर्छ।' उनले बेनामे उजुरीकर्ताको प्रकृति छुट्याएर हेर्नुपर्ने बताए। 'एउटा त रिसइबी साँध्न पनि दिएको हुनसक्छ। अर्को परिचय दिन नचाहेर हुनसक्छ। परिचय दिन नचाहने भनेको त्यस्तो व्यक्तिले आफू उपर पर्न सक्ने सम्भावित खतरा रोक्नु हो,' सापकोटाले भने, 'बेनामे उजुरी दिन हुँदैन भन्नेकुरा अपराध शास्त्रमा संसारमा कहीँ नभएको व्यवस्था हो।' उनले उजुरीलाई मुद्दाका रूपमा बुझ्न नहुने बताए।  'उजुरीकै भरमा त कतै मुद्दा चल्दैन। मुद्दा त उजुरीमा भएको विषयमा हुन्छ। बेनामेमा किन डराउनुपर्‍यो,' सपाकोटाले भने, 'उजुरी असत्य छ भने फालिदिए भयो। तर अनुसन्धानकर्ताले उजुरी सत्य हो कि हैन भनेर छानबिन गर्नुपर्ने कर्तव्य हुन्छ।' भ्रष्टाचारको विषयमा नीतिगत अध्ययन गर्दै आएका त्रिभुवन विश्वविद्यालयका उपप्राध्यापक दिपेश घिमिरेले बेनामे उजुरीको प्रावधान हटाउँदै गर्दा चेन अफ कमाण्ड हुने ठाउँहरूमा भ्रष्टाचारका घटना नै बाहिर नआउने सम्भावना रहेको बताए।  'बेनामे उजुरीबाट ठूला भ्रष्टाचारका घटना बाहिर आएका छन्,' घिमिरेले भने, 'प्रहरीको सुडान काण्डदेखि ललिता निवाससम्मको घटना बेनामे उजुरीबाट अख्तियारले अनुसन्धान गरेको छ।' उनले बेनामे उजुरी गर्न नपाउने व्यवस्था गरिए नेपालमा भ्रष्टाचारको उजुरी र छानबिन धेरै हदसम्म घटेर जाने बताए।  'एक जना प्रहरीको आइजिपीले केही गलत गरेको रहेछ भने अफिसरले उजुरी गर्न सक्दैन,' घिमिरेले भने, 'चेन अफ कमाण्डमा माथिले भनेको कुरा मान्नुपर्ने हुन्छ।'  उनले नेपालमा भ्रष्टाचार र बेथितिको उजुरी गर्दा जोखिम भोग्नपर्ने अवस्था विद्यमान रहेको बताए। 'सूचनाको हक अनुसार सूचना माग्दा समेत जागिरबाट बर्खास्त गरिएको, सरूवा गरिएको घटना भएका छन्,' घिमिरेले भने, 'झन् भ्रष्टाचारको मुद्दामा समेत बेनामे उजुरी नदिने हो भने हाम्रो सुशासन थप खराब भएर जान्छ।' शक्तिमा भएका व्यक्तिविरूद्ध मानिसहरू बोल्न नसक्ने भएका कारण बेनामे उजुरी प्राप्त हुने घिमिरेले बताए। 'यदी नामसहित उजुरी गर्ने प्रावधान गर्ने हो भने त अख्तियारमा उजुरी पर्ने संख्या पनि घट्छ,' घिमिरेले भने, 'वास्तविक भ्रष्टाचारका घटना बाहिर समेत आउँदैनन्।'  भ्रष्टाचारका मुद्दामा बेनामे उजुरी गर्न नपाउने व्यवस्था गर्न खोजिएपछि अख्तियार दुरूपयोग अनुसन्धान आयोगले समेत तीव्र असन्तुष्टि जनाएको छ। अख्तियारमा अहिले पर्ने सम्पूर्ण उजुरीमध्ये ९५ प्रतिशत बेनामे रहने गरेका छन्। अख्तियारले ललिता निवास, वाइडबडी जहाज खरिदसम्मका उजुरी बेनामे रूपमा प्राप्त भएको उल्लेख गर्दै अन्यथा अख्तियारले कामै गर्न नसक्ने बताएका छन्। २०७६ सालमा राष्ट्रिय सभामा पेस भएर अघि बढेको भ्रष्टाचार निवारण ऐन र अख्तिायर दुरूपयोग अनुसन्धान आयोग ऐनको संशोधन विधेयक बल्ल प्रतिनिधि सभाको राज्य व्यवस्था समितिमा छलफलमा छ। प्रतिनिधि सभाबाट पारित भएर त्यसलाई राष्ट्रिय सभाले स्वीकार गरेपछि यो विधेयकले कानुनी हैसियत प्राप्त गर्नेछ। "
    },
    {
        "title": "एमाले पार्टी कार्यालयलाई जग्गा दानविरूद्ध मुद्दा हेर्दाहेर्दैमा",
        "link": "https://www.setopati.com/politics/345963",
        "content": "भाटभटेनी सुपरमार्केटका सञ्चालक मिनबहादुर गुरूङबाट नेकपा (एमाले) ले पार्टी कार्यालयका लागि लिएको जग्गाबारे परेको रिट सर्वोच्च अदालतमा हेर्दाहेर्दैमा परेको छ। शुक्रबार न्यायाधीशहरू अब्दुल अजीज मुसलमान र बालकृष्ण ढकालको इजलासले यो मुद्दा हेर्दा हेर्दैमा राखेका हुन्। यसको अर्थ अब यही इजलासले निरन्तर सुनुवाइ गर्नेछ। अब सोमबार यही इजलासले हेर्नेछ। कात्तिक ७ गते अधिवक्ता ज्ञानबहादुर बस्नेतले हालेको यो रिट पटक-पटक स्थगित हुँदै आएको थियो। यो रिट दुई पटक हेर्न नमिल्ने, ७ पटक हेर्न नभ्याइने र एक पटक विपक्षीको कानुन व्यवसायीबाट स्थगित गरेको हो। न्यायाधीशहरू मुसलमान र ढकालको इजलासले भने यसलाई निरन्तरता दिन हेर्दाहेर्दैमा राखेका हुन्।  यसअघि कात्तिक १२ गते न्यायाधीश सुनिलकुमार पोखरेलको एकल इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो। अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका छन्। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका छन्। गत असोज २५ गते प्रधानमन्त्री एवं एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "परिवर्तनको आभास हरेक नागरिकमा पुर्‍याउन समय लाग्छ: उपप्रधानमन्त्री सिंह",
        "link": "https://www.setopati.com/politics/345954",
        "content": "उपप्रधानमन्त्रीसमेत रहेका सहरी विकास मन्त्री प्रकाशमान सिंहले व्यवस्था परिवर्तन भएसँगै विकासकाे काम पनि अघि बढेको बताएका छन्। चितवनमा शुक्रबार नेशनल सिटी अस्पतालकाे भवन उद्घाटन गर्दै उनले व्यवस्था परिवर्तन भयाे, अवस्था उस्तै छ भनेर गलत भाष्य बनाउन खाेजिएकाे बताए। `केही पनि भएकाे छैन भनेर यहाँ जुन भाष्य बनाउन खाेजिएकाे छ, ०४६ पछाडी जन्मिएकाे पुस्तालाई त्याेभन्दा अगाडि कस्ताे थियाे थाहा नहुन सक्छ। आफ्नै बुबाहरूसँग, अघिल्लाे पुस्तासँग साेध्न सकिन्छ,´ उनले भने, `व्यवस्था मात्रै परिवर्तन भएकाे छैन, विकासकाे काम पनि भएकाे छ। सामाजिक आर्थिक क्षेत्रमा पनि धेरै परिवर्तन भएकाे छ।´ परिवर्तनकाे आभास हरेक नागरिकमा पुर्‍याउन केही समय लाग्ने भन्दै उनले त्यसका लागि सरकारले काम गरिरहेकाे पनि बताए। उपप्रधानमन्त्री सिंहले प्राप्त अधिकारलाई सुरक्षित गर्दै अब देशलाई विकासकाे बाटाेमा लैजान सबै लाग्नुपर्ने बताए। "
    },
    {
        "title": "माओवादी केन्द्रीय समिति बैठक पुस २१ मा बस्ने",
        "link": "https://www.setopati.com/politics/345952",
        "content": "नेकपा (माओवादी केन्द्र) को केन्द्रीय समिति बैठक पुस २१ गते बस्ने भएको छ। शुक्रबार बसेको स्थायी कमिटी बैठकपछि प्रवक्ता अग्निप्रसाद सापकोटाले केन्द्रीय समिति बैठक पुस २१ मा बोलाउने निर्णय भएको बताए। उनकाअनुसार केन्द्रीय समिति बैठकका एजेन्डा तय गर्न पुस १८ देखि २० गतेसम्म स्थायी कमिटी बैठक पनि बस्नेछ। मंसिर मसान्तभित्र खबरदारी सभा र पालिका सम्मेलन गर्ने भने पनि विभिन्न कारणले सम्पन्न हुन नसकेको उनले बताए। शुक्रबारको स्थायी कमिटी बैठकमा मंसिर १६ मा भएको स्थानीय तह उपनिर्वाचनबारे समीक्षा पनि भएको उनले बताए। ४४ स्थानका लागि भएको उपनिर्वाचनमा माओवादीले ११ स्थान जितेको थियो। उपनिर्वाचनको परिणामले पार्टीलाई सत्तातिर नभई जनतातिर केन्द्रित रहन सन्देश दिएको पनि सापकोटाले बताए। "
    },
    {
        "title": "नीलकण्ठका उपप्रमुखलाई 'अम्बेडकर विशिष्ट समाजसेवा पुरस्कार'",
        "link": "https://www.setopati.com/politics/345950",
        "content": "धादिङको नीलकण्ठ नगरपालिकाका उपप्रमुख दीपक विश्वकर्मालाई अम्बेडकर विशिष्ट समाजसेवा पुरस्कार प्रदान गरिएको छ। बिहीबार भारतको नयाँ दिल्लीमा सम्पन्न अन्तर्राष्ट्रिय दलित सम्मेलनकाबीच उपमेयर विश्वकर्मालाई अम्बेडकर विशिष्ट समाजसेवा पुरस्कार प्रदान गरिएको हो। बाबु जगजीवनराम कला तथा साहित्य एकेडेमीले आयोजना गरेको सम्मेलनमा भाग लिन नेपालबाट विभिन्न क्षेत्रका काम गर्ने दलित अधिकारकर्मी, बुद्धिजीवि र समाजसेवीहरूको उपस्थिति थियो। सोही एकेडेमीका संरक्षक तथा भारतको लोकसभाकी पूर्वअध्यक्ष मेइरा कुमारले पुरस्कार प्रदान गरेकी थिए। मेइरा जगजीवनरामकी छोरी हुन्। जगजीवनराम तत्कालीन स्वतन्त्र भारत संघर्षको नेतृत्वकर्तामध्येका एक हुन्। उनले संविधान निर्माणपछि त्यसले व्यवस्था गरेको दलितको हक अधिकार कार्यान्वयनका लागि महत्वपूर्ण योगदान थियो। उनकै सम्झनामा भारतको संविधान निर्माता डा. भीमराव अम्बेडकरको नाममा एकेडेमीले पुरस्कार तथा सम्मान प्रदान गर्दै आएको छ। दलित समदायको हक अधिकारका लागि पुर्‍याएको योगदानका लागि उपमेयर विश्वकर्मालाई सो पुरस्कार दिइएको हो।  विश्वकर्मा २०७९ को स्थानीय तह निर्वाचनबाट नीलकण्ठको उपमेयर निर्वाचित भएका थिए। त्यसअघि दलित हक अधिकारका लागि विभिन्न जिम्मेवारीमा रहेर काम गरेका थिए।  उपमेयर निर्वाचित भएपछि पनि आफ्नो पालिकाभित्र निःशुल्क शिक्षाको कार्यान्वयन, दलित र विपन्नलाई छात्रवृत्तिको व्यवस्था प्रभावकारी रूपमा कार्यान्वयन गरेको उनी बताउँछन्। पालिकाभित्रका दलित विद्यार्थीहरूलाई एमबिबिएस पढ्न कम्तिमा १ लाख छात्रवृत्ति प्रदान गर्ने कार्यक्रमहरू पनि चलिरहेको उनी बताउँछन्। "
    },
    {
        "title": "पत्रकार महासंघ निर्वाचनमा मतदान जारी (तस्बिरहरू)",
        "link": "https://www.setopati.com/politics/345930",
        "content": "नेपाल पत्रकार महासंघको निर्वाचनमा शुक्रबार मतदान भइरहेको छ। जिल्ला, प्रदेश र केन्द्रीय कार्यसमितिका लागि एकैचोटी मतदान भएको हो। शुक्रबार बिहान १० बजेदेखि मतदान सुरू भएको हो भने अपराह्न ४ बजेसम्म मतदान गर्न पाइनेछ। नेपाली कांग्रेसनिकट प्रेस युनियन र नेकपा (एमाले) निकट प्रेस चौतारीबीच गठबन्धन भएको छ भने नेकपा (माओवादी केन्द्र) निकट प्रेस सेन्टरसहित विभिन्न ६ संगठनले अध्यक्षमा युनियनका बागी रमेश विष्टलाई समर्थन गरेका छन्। चुनावी मैदानमा अध्यक्षका लागि देवीप्रसाद सापकोटा, निर्मला शर्मा, रमेश विष्ट र लालसिंह लामाबीच प्रतिस्पर्धा भइरहेको छ। कांग्रेस र एमालेले पत्रकार महासंघ चुनावमा जिल्ला-जिल्लामा विज्ञप्ति निकालेर गठबन्धनका उम्मेदवारका पक्षमा भोट दिन अपिल गरेका छन्। भक्तपुर, चितवन र मकवानपुरलगायत जिल्लामा कांग्रेस र एमालेले संयुक्त विज्ञप्ति जारी गर्दै गठबन्धनका उम्मेदवारका पक्षमा भोट हाल्न आग्रह गरेका हुन्। महासंघको वरिष्ठ उपाध्यक्षमा गोविन्दप्रसाद चौलागाईँ, दीपक आचार्य र रोसन पुरीले उम्मेदवारी दिएका छन्। महिला उपाध्यक्षमा गङ्गा पौडेल र नितु पण्डित, समावेशी उपाध्यक्षमा उमिद बागचन्द, मोहनकुमार सिंह र सुभाषप्रसाद साह, महासचिवमा जन्मदेव जैशी, प्रकाश थापा, रामप्रसाद दाहाल र लेखनाथ न्यौपानेले उम्मेदवारी दिएका छन्। केन्द्रीय समिति, १० प्रदेश समिति र लगभग सबै जिल्ला शाखा तथा ४१ प्रतिष्ठान शाखामा नयाँ नेतृत्व चयन गर्न निर्वाचन भएको हो। तस्बिरहरू:         सबै तस्बिर: नेपाल फोटो लाइब्रेरी "
    },
    {
        "title": "घनश्याम भूसालको निष्कर्षः कांग्रेस-एमाले सरकारले जे गरे पनि समस्या बढ्छ (पूर्णपाठ)",
        "link": "https://www.setopati.com/politics/345928",
        "content": "नेकपा (एकीकृत समाजवादी) का महासचिव घनश्याम भूसालले नेपाली कांग्रेस र नेकपा (एमाले) बीचको अहिलेको संयुक्त सरकारले जे गरे पनि मुलुकका समस्याहरू समाधान नहुने बताएका छन्। पार्टी स्थायी कमिटीमा प्रस्तुत राजनीतिक प्रतिवेदनमा महासचिव भूसालले ती पार्टी र खासगरी नेतृत्वका कारणले संकटको दुश्चक्रलाई समाधान गर्न नसक्ने निष्कर्ष निकालेका हुन्। ‘अहिले एमाले र कांग्रेसको सरकार बनेको छ। ती पार्टी र खासगरी नेतृत्वका कारणले गर्दा यसले सङ्कट दुश्चक्रलाई समाधान गर्न सक्दैन,’ भूसालले प्रतिवेदनमा लेखेका छन्‚ ‘संसदीय मूल्यका हिसाबले यिनीहरु दुई ठूला पार्टीहरू मिलेर बनेका छन्, विचारका हिसाबले समाजवादी र पुँजीवादी हुन्, राजनीतिक हिसाबले अदालतको परामादेशद्वारा सरकारमा पुर्‍याइएको र सरकारबाट निकालिएको पार्टी हुन्, प्रवृत्तिका हिसाबले सत्ताका लागि जेसुकै गर्न तयार नेताहरू हुन्। जसले गर्दा यिनीहरुबाट मुलुकका समस्याको समाधान हुने कुनै सम्भावना छैन। यिनका भूराजनीतिक लगावका कारण पनि त्यो गर्न सक्दैनन्।’ भूसालले  कांग्रेस र एमालेले  अगाडि सारेको संविधान संशोधनको मुद्दाले राजनीतिक अन्तरविरोधलाई अझ बढाउने निष्कर्ष आफ्नो प्रतिवेदनमा लेखेका छन्। ‘अब यिनीहरूले जेसुकै गरे पनि समस्या बढ्दै जानेछ‚’ भूसालको प्रतिवेदनमा उल्लेख छ‚ ‘सत्ताको विरोध अझ बढ्छ, सत्ता गठबन्धनले विरोधको जबाफ दमन र षडयन्त्रबाट दिने प्रयत्न गर्छ। त्यसले पपुलिष्ट अराजकतालाई अझ बढाउने छ। अराजकता र दमन बढ्दै जानेछ र मुलुक अझै डरलाग्दो अराजकताको खाडलतर्फ जान सक्छ।’ पूर्णपाठ:  "
    },
    {
        "title": "के हो ऊर्जामन्त्री खड्काको कम्पनी र नेपाल स्काउटबीचको विवाद?",
        "link": "https://www.setopati.com/politics/345906",
        "content": "ऊर्जा, जलस्रोत तथा सिंचाइ मन्त्री दीपक खड्काको कम्पनी खड्का ल्यान्ड डेभलपमेन्ट प्रालि र नेपाल स्काउट बीचको विवाद यति बेला उत्कर्षमा छ। नेपाल स्काउटको लैनचौरस्थित ३ रोपनी जग्गा र दुई वटा भवन भाडामा लिएर मन्त्री खड्काको कम्पनीले लामो समयदेखि व्यापार गर्दै आएको थियो। खड्काको कम्पनीले उक्त जग्गामा पार्टी प्यालेस सञ्चालन गर्दै आएको थियो भने दुई वटा भवन विभिन्न पसलहरूलाई भाडामा लगाउँदै आएको थियो। यसरी भाडा बापत पैसा उठाए पनि खड्काको कम्पनीले स्काउटलाई पैसा तिर्न अटेर गर्दै आएको छ। सेतोपाटीको यो स्टोरीमा हामी मन्त्री खड्काको कम्पनी र स्काउटको विवादबारे चर्चा गर्नेछौं।  नेपालमा स्काउटको सुरूआत राजा त्रिभुवनले गरेका थिए। २००९ सालमा उनले नारायणहिटी राजदरबारमा एउटा भव्य समारोह राखेर स्काउटको झन्डा फहराएका थिए। राजाले स्काउटको सुरूआत मात्रै गरेनन् उनले दरबारकै अधीनमा रहेको साढे २४ रोपनी जग्गा पनि स्काउटलाई भोगचलन गर्न दिए। लैनचौरमा रहेको उक्त जग्गामा स्काउट बस्नुअघि दरबारले घोडा तबेलाका रूपमा प्रयोग गर्दै आएको थियो। अहिले पनि लैनचौरको उक्त जग्गामा घोडा तबेलाका लागि निर्माण गरिएका भवनको अवशेष छ। २०१८ सालमा उक्त साढे २४ रोपनी जग्गा नेपाल स्काउटले आफ्नै नाममा दर्ता गर्‍यो। दर्तासँगै स्काउटले आफ्नो भवन पनि बनायो। यसरी दरबारको संरक्षणमा हुर्किएको स्काउटले २०३० सालमा कार्यालय प्रयोजनकै लागि लैनचौरमा अर्को भवन थप्यो। मुख्य सडकसँग जोडिएको जग्गा प्राप्त गरेको स्काउटले २०६२ सालदेखि २०६५ सालको बीचमा फण्ड जम्मा गर्न भाडा लगाउने प्रयोजनकै लागि दुई वटा भवन बनायो। खड्का ल्यान्ड डेभलपमेन्ट प्रालिले यी दुवै भवन नेपाल स्काउटसँग भाडामा लियो। यसरी खड्का ल्यान्ड डेभलपमेन्ट कम्पनी नेपाल स्काउटसँग जोडियो। २०६४ सालमा स्काउटले साढे २४ रोपनी जग्गा मध्येबाट घोडा नुहाएर पानीको आहाल भएको ३ रोपनी जग्गा पनि भाडामा लगाउने गरी सूचना निकाल्यो। सूचना अनुसार स्काउटको जग्गा भाडामा लिन सबैभन्दा बढी रकम तिर्ने गरी युनाइटेड ट्रेडर्स नाम गरेको कम्पनीले ठेक्का पायो। तर युटाइडेट ट्रेडर्स सम्झौता गर्न आएन। युनाइडेट नआएपछि दोस्रोमा रहेको उर्जामन्त्री खड्काको कम्पनी खड्का ल्यान्ड डेभलपमेन्ट प्रालीले ठेक्का पायो। तर यसरी ठेक्का लगाउनु अघि स्काउटका तत्कालीन प्रमुख आयुक्त श्रीराम लामिछानेले खड्का ल्यान्ड डेभलपमेन्ट कम्पनीसँग वार्ता गरे। पहिला नै दुई वटा भवन भाडामा लिएको ऊर्जा मन्त्री खड्काको कम्पनीसँग सम्झौता गर्नु अघि प्रमुख आयुक्त लामिछानेले युनाइडेट कम्पनीले कबोल गरेको भन्दा बढी भाडा तिर्ने गरी मनाए। यसरी स्काउटको लैनचौरमा रहेको तीन रोपनी जग्गामा खड्का ल्यान्ड डेभलपेमेन्ट प्रालीले प्रवेश पायो। २०६४ सालमा खड्का ल्यान्ड र नेपाल स्काउटबीच सम्झौतामा हस्ताक्षर भयो। तर सम्झौता लागू हुने मिति भने दुई वर्ष पछाडि अर्थात् २०६६ उल्लेख गरियो। यसरी खड्का ल्यान्डले २०६५ सालमा लैनचौरमा पार्टी प्यालेस बनायो। तर यो सम्झौता सर्तरहित थिएन। नेपाल स्काउटका निर्देशक रामप्रसाद भट्टराईका अनुसार खड्का ल्यान्डसँगको सम्झौतामा स्काउटले उक्त तीन रोपनी जग्गामा जे जस्तो संरचना बनाए पनि सम्झौताको अवधि अन्त्य हुँदा उठाएर लैजानुपर्ने भनियो। यसरी खड्का ल्यान्डले उक्त जग्गामा पार्टी प्यालेस बनाए पनि सम्झौताको अवधि समाप्त हुँदा पार्टी प्यालेसको सारा संरचना उठाएर लैजानुपर्ने व्यवस्था गरियो। खड्का ल्यान्ड डेभलपमेन्ट कम्पनी र नेपाल स्काउटबीचमा सुरूआतमा राम्रै सम्बन्ध रह्यो। खड्का ल्यान्ड डेभलपमेन्ट कम्पनीले नियमित रूपमा भाडा तिर्‍यो। जसका कारण खड्का ल्यान्डले २०६२ र २०६६ मा भाडामा लिएका दुवै भवन फेरि पनि टेन्डर मार्फत २०७२ र २०७६ सालमा थप १० वर्षका लागि प्राप्त गर्‍यो।  सुरूआतमा तीन रोपनी जग्गामा पार्टी प्यालेस बनाएको भए पनि दुई वर्षपछि खड्काको कम्पनीले नयाँ संरचना थप्दै पाँच रोपनी जग्गा ओगट्यो। अझ सवारी पार्किङका लागि भन्दै थप डेढ रोपनी जग्गा पनि प्रयोग गर्‍यो। यसरी ३ रोपनीबाट प्रवेश गरेको खड्काको कम्पनीले ७ रोपनीभन्दा बढी जग्गा ओगट्न पुग्यो। यसरी खड्काको कम्पनीले सम्झौता भन्दा बढी जग्गा प्रयोग गरेपछि विवाद अख्तियार दुरूपयोग अनुसन्धान आयोगसम्म पुग्यो। अख्तियारले बढी जग्गामा बनाएको संरचना भत्काउन आदेश दियो। तर आदेश कार्यान्वयन भएन। पार्टी प्यालेस बनेको जग्गाको लिज अवधि समाप्त हुने मिति नजिकिएसँगै दुईबीच दरार बढ्दै गयो। सुरूआतमा खड्का ल्यान्ड डेभलपमेन्ट कम्पनीले ३ रोपनी जग्गाको २०७६ सालको साउन मसान्तमा लिज अवधि समाप्त हुन लागेको उल्लेख गर्दै नवीकरण गरिदिन पत्र लेख्यो। तर स्काउटका प्रमुख आयुक्त रविन दाहालले जग्गा भाडा समयावधि बढाउन नसकिने भन्दै खाली गरिदिन पत्राचार गरे। स्काउटले जग्गा भाडामा दिने सम्झौता नवीकरण गर्न नमाने पनि खड्काको कम्पनीले अटेरी गर्‍यो। पटक पटक स्काउटले पत्र दिए पनि ऊर्जा मन्त्री दीपक खड्काले पार्टी प्यालेस हटाएनन्। बरु खड्काको कम्पनी आफूसँग भएको करारको अवधि १० वर्ष नभई १५ वर्ष रहेको दाबीसहित काठमाडौं जिल्ला अदालतमा मुद्दामा गयो। दुई पक्षबीच विवादकै बीच रविन दाहाल नेतृत्वको स्काउटको कार्यसमिति सरकारले विघटन गर्‍यो। त्यसपछि स्काउटमा चन्दन कौशिक निर्वाचन गराउन बनेको तदर्थ समितिको प्रमुख भए, कार्यालयको प्रमुखको जिम्मेवारी केशव बोहराले पाए। यसबीच स्काउटसँग १५ वर्षको लागि जग्गा लिजमा लिएको दाबी गरेको खड्काको कम्पनीले मुद्दा जित्यो। जबकि सम्झौतामा स्पष्ट रूपमा १० वर्ष उल्लेख थियो। खड्काको कम्पनीले नै १० वर्षको अवधि समाप्त हुन लागेको उल्लेख गर्दै नवकिरणको लागि पत्र समेत पठाएको थियो। यसरी अदालतले खड्का ल्यान्ड डेभलपमेन्ट प्रालीले मुद्दा जित्नुको कारण भने नेपाल स्काउटकै कर्मचारीको बदमासी र गल्ती थियो। निर्देशक भट्टराईका अनुसार २०६८ सालमा नेपाल स्काउटको परिषद् बैठकको माइन्युटमा कुन-कुन जग्गा भाडामा लगाइएको भन्ने विवरण उल्लेख गर्ने क्रममा जग्गाको लिज अवधि १५ वर्ष उल्लेख गरिएको थियो। '२०६६ भदौ १ गते देखि लागू हुने गरी खड्का ल्यान्ड डेभलपमेन्ट प्रालिलाई १५ वर्ष लिज अवधिमा दिइएको भन्ने त्यो माइन्युटमा उल्लेख रहेछ,' भट्टराईले सेतोपाटीसँग भने, 'त्यो साधारण मानवीय त्रुटि हुनसक्छ। तर त्यति बेलाको माइन्युटलाई कार्यालय प्रमुख बोहराको समयमा प्रमाणित गरेर खड्का ल्यान्ड डेभलपमेन्ट कम्पनीलाई दिएको रहेछ। यसरी हाम्रो गोप्य दस्ताबेज व्यावसायिक घरानालाई प्रमाणित गरेर दिइएको देखिन्छ। त्यही कागज देखाएर उसले काठमाडौं जिल्ला अदालतमा मुद्दा जित्यो।' यसरी अदालतको आदेश अनुसार नै जग्गा भाडाको अवधि १५ वर्ष कायम हुन पुग्यो। २०७७ सालमा नेपाल स्काउटमा नेतृत्व परिवर्तन भयो। लोकबहादुर भण्डारी प्रमुख आयुक्त भए। भण्डारीले आएको केही समयमै काठमाडौं जिल्ला अदालतको आदेशविरूद्ध उच्च अदालत पाटनमा पुनरावेदन दिए। उनले करार अवधि १० वर्ष भएको र सम्झौता समाप्त भइसकेको जिकिर गरे। झन्डै साढे ३ वर्षपछि पाटन उच्च अदालतले स्काउटको दाबी अनुसार नै सम्झौता अवधि १० वर्ष भएको ठहर गर्‍यो। काठमाडौं जिल्ला अदालतको १५ वर्षका लागि सम्झौता भएको भन्ने फैसला उच्च अदालतबाट बदर भयो। उच्च अदालतले २०७९ सालमा काठमाडौं जिल्ला अदालतको फैसला उल्ट्याए पनि ऊर्जामन्त्री खड्काको कम्पनीले पार्टी प्यालेस भएको जग्गा छाड्न फेरि पनि अटेरी गर्‍यो। नेपाल स्काउटले गोरखापत्रमा ३५ दिने सार्वजनिक सूचना प्रकाशित गर्‍यो। तर खड्काको कम्पनीले जग्गा खाली गरेन। यसबीचमा खड्काको कम्पनीले भाडामा तिर्ने क्रम अनियमित गर्‍यो। '२०७५ सालसम्म उहाँहरूले कहिल्यै भाडामा ढिला गर्नुभएन। त्यसपछि कहिले २ लाख, कहिले पाँच लाख हाल्नुभयो,' भट्टराईले भने, '२०७७ साल साउन १ गतेदेखि उहाँहरूले नियमित भाडा तिर्न छाड्नुभयो।' नियमित भाडा तिर्न छाडेपछि नेपाल स्काउटले सम्झौता अनुसार प्रति दिन २५० रुपैयाँको दरले जरिवाना लगाउन थाल्यो। पहिलो दिनको जरिवाना २५० भयो। भोलिपल्टै उक्त जरिवाना ५०० भयो। अनि त्यो दिनको ढिलाइ २५० गरेर ७५० हुन पुग्यो। यसरी नेपाल स्काउटले चक्रवर्ती हिसाबले जरिवाना जोड्दै गयो। स्काउटले भाडाका लागि ताकेता गरे पनि खड्काको कम्पनीले सुनेको नसुन्यै गर्‍यो। बरू पार्टी प्यालेसलाई निरन्तर भाडामा लगाएर आम्दानी गरिरह्यो। २०८१ सालको वैशाखमा रवि लामिछाने गृहमन्त्री भएपछि उनले स्काउटलाई भाडा नतिरेको विवादमा हात हाले। लामिछानेको निर्देशनमा जिल्ला प्रशासन कार्यालय काठमाडौंले पार्टी प्यालेस सिल गर्‍यो। यसरी प्रशासनको हस्तक्षेप पछि २०८१ साल वैशाखमा खड्का ल्यान्ड डेभपलमेन्ट कम्पनीले स्काउटको जग्गा छाड्ने निर्णय गर्‍यो। खड्काको कम्पनीले स्काउटलाई सम्झौता टुंगिएको भन्दै पत्र पठायो। तर भाडाको विवाद भने अहिलेसम्म ज्युँ का त्युँ छ। स्काउटको तथ्यांक अनुसार खड्काको कम्पनीले २०८१ को वैशाखसम्म तिर्नुपर्ने भाडा रकम ६ करोड ६९ लाख पुगेको छ। सम्झौता समाप्त भएयता खड्काको कम्पनीले १ करोड ५० लाख रकम जम्मा गरेको छ। खड्काको कम्पनीले स्काउटलाई पत्र पठाउँदै १० दिन भित्र साँवा रकम तिर्ने तर जरिवाना भने नबुझाउने अडान राखेको छ। निर्देशक भट्टराईका अनुसार खड्काको कम्पनीले चैत्र मसान्त सम्मको जरिवाना मात्र २ करोड ७८ लाख ६१ हजार ५ सय रुपैयाँ तिर्नुपर्ने देखिन्छ। जरिवाना बाहेक अहिले खड्काको कम्पनीले भाडाको साँवा २ करोड ४० लाख ६६ हजार ३५१ रुपैयाँ तिर्नुपर्नेछ। अर्थात् खड्काको कम्पनीले स्काउटलाई ५ करोड १९ लाख २७ हजार ८५१ रुपैयाँ तिर्नुपर्नेछ। खड्काको कम्पनीले जरिवाना तिर्नु नपर्ने दाबी गर्दै अहिले काठमाडौं जिल्ला अदालतमा मुद्दा दायर गरेको छ। अर्कोतर्फ नेपाल स्काउटले पनि जरिवानासहित आफूले रकम पाउनुपर्ने दाबी गर्दै जिल्ला अदालतमा नै मुद्दा दायर गरेको छ। दुवै मुद्दा विचाराधीन अवस्थामा छन्।   "
    },
    {
        "title": "पत्रकार महासंघको निर्वाचन आज",
        "link": "https://www.setopati.com/politics/345915",
        "content": "नेपाल पत्रकार महासङ्घको नयाँ नेतृत्व चयन गर्न आज निर्वाचन हुँदैछ। शुक्रबार बिहान ९ बजेदेखि अपराह्न ४  बजेसम्म मतदान हुने केन्द्रीय निर्वाचन समितिले जनाएको छ। केन्द्रीय अध्यक्षका लागि देवीप्रसाद सापकोटा, निर्मला शर्मा, रमेश विष्ट र लालसिंह लामाको उम्मेदवारी परेको छ भने वरिष्ठ उपाध्यक्षमा गोविन्दप्रसाद चौलागाईँ, दीपक आचार्य र रोसन पुरीले उम्मेदवारी दिएका छन्। यसैगरी, महिला उपाध्यक्षमा गङ्गा पौडेल र नितु पण्डित, समावेशी उपाध्यक्षमा उमिद बागचन्द, मोहनकुमार सिंह र सुभाषप्रसाद साह, महासचिवमा जन्मदेव जैशी, प्रकाश थापा, रामप्रसाद दाहाल र लेखनाथ न्यौपानेले उम्मेदवारी दिएका छन्। आज केन्द्रीय समिति, १० प्रदेश समिति र ७७ जिल्ला शाखा तथा ४१ प्रतिष्ठान शाखामा नयाँ नेतृत्व चयन हुनेछ।   "
    },
    {
        "title": "चार विषयमा छलफल गर्न माओवादीको स्थायी कमिटी बैठक बस्दै",
        "link": "https://www.setopati.com/politics/345914",
        "content": "नेकपा (माओवादी केन्द्र)को स्थायी कमिटी बैठक शुक्रबार बस्दैछ। पार्टी केन्द्रीय कार्यालय पेरिसडाँडाँमा बिहान ११ बजे स्थायी कमिटी बैठक बस्ने माओवादी केन्द्रका प्रवक्तासमेत रहेका उपाध्यक्ष अग्नी सापकोटाले जानकारी दिए। यसअघि बुधबार दिउँसो ३ बजे बस्ने भनिएको बैठक अध्यक्ष पुष्पकमल दाहाल 'प्रचण्ड'को कार्यव्यस्तताका कारण स्थगित भएको थियो। आजको बैठक भने निर्धारित समयमा बस्ने उपाध्यक्ष सापकोटाले जानकारी दिए। बैठकमा विशेषगरी चार विषयमा छलफल हुनेछ। माओवादी केन्द्रको पुस २ गतेदेखि सुरू हुने केन्द्रीय कमिटीको एजेन्डाका विषयमा छलफल हुनेछ। माओवादी केन्द्रले पूर्वउपराष्ट्रपति नन्दबहादुर पुनलाई उपाध्यक्ष बनाउने तयारी गरेको छ। आगामी केन्द्रीय समितिको बैठकले अनुमोदन गर्ने तयारी छ। त्यसबारेमा पनि शुक्रबारको स्थायी कमिटी बैठकमा छलफल गर्दैछ। त्यस्तै पार्टीनिकट विद्यार्थी संगठन अनेरास्ववियू (क्रान्तिकारी) मा विवादका कारण रोकिएको राष्ट्रिय सम्मेलनबारे पनि बैठकमा छलफल हुनेछ। त्यसैगरी स्थानीय तह उपनिर्वाचनबारे पनि समीक्षा हुने उपाध्यक्ष सापकोटाले जानकारी दिए। माओवादी केन्द्रले यसअघि मंसिरसम्म देशभरका पालिकामा खबरदारी सभासँगै पालिका सम्मेलन गर्ने भनेको थियो। त्यसबारेमा पनि शुक्रबारको बैठकमा छलफल हुने उपाध्यक्ष सापकोटाले जानकारी दिए। यीबाहेक समसामयिक राजनीतिक परिस्थितिबारे पनि बैठकमा छलफल हुने उपाध्यक्ष सापकोटाले बताए। "
    },
    {
        "title": "सत्तारूढ दलका सांसदले पनि राष्ट्रपति यूनविरूद्ध महाअभियोग प्रस्तावमा मतदान गर्ने",
        "link": "https://www.setopati.com/politics/345909",
        "content": "दक्षिण कोरियाको सत्तारूढ पार्टीले राष्ट्रपति यून सुक योललाई महाअभियोग लगाउने प्रस्तावको समर्थन गर्ने भएको छ। सत्तारूढ दलले नै महाअभियोग प्रस्तावको पक्षमा मतदान गर्ने भएपछि राष्ट्रपति यून पदबाट हट्ने निश्चित जस्तै भएको छ। आउने शनिबार संसदमा महाअभियोग प्रस्तावमा मतदान गर्ने तयारी छ। महाअभियोग प्रस्ताव दुई तिहाई मतबाट पारित गर्नुपर्छ। ३०० सदस्यीय कोरियाको संसदमा राष्ट्रपति यूनको सत्तारूढ दल पिपल्स पावर पार्टी (पिपिपी) का १०८ सांसद छन् भने विपक्षीका १९० सांसद छन्। दुई तिहाईले महाअभियोग प्रस्ताव पारित हुन पिपिपीकै केही सांसदहरूले पनि प्रस्तावको पक्षमा मतदान गर्नुपर्छ। गत साता यूनविरूद्ध महाअभियोग प्रस्तावमा मतदान भएको थियो। त्यो बेला पिपिपीका सांसदहरू मतदानमा अनुपस्थित भएपछि राष्ट्रपति यून जोगिएका थिए। बिहीबार भने पिपिपीले नै सो प्रस्तावको पक्षमा मतदान गर्ने भएको छ। सैनिक शासन लगाउने आफ्नो निर्णय न्यायोचित भएको र राष्ट्रपति पदबाट राजीनामा नदिने भन्दै यूनले बिहीबार भाषण गरेका थिए। पिपिपीले उनको भाषणभन्दा केही समयअघि मात्र उनीविरूद्ध महाअभियोग लगाउने प्रस्तावको समर्थन गरेको बताएको सिएनएनले जनाएको छ। पिपिपीले सुरूमा महाअभियोगलाई समर्थन नगरेर बरू यूनलाई राजीनामा दिन लगाउन प्रयास गरेको थियो। तर पार्टी नेतृत्वले यूनलाई मनाउन नसकेको बताएको छ। 'महाअभियोगभन्दा राम्रो उपाय खोज्ने प्रयास गर्‍यौं, तर भएन,' पार्टी नेता हान डङ-हुनले भनेका छन्, 'महाअभियोग लगाएर उनलाई राष्ट्रपति पदबाट हटाएर नै अहिलेका लागि प्रजातन्त्र र गणतन्त्रको रक्षा गर्न सकिन्छ।' अब भने पिपिपीका सांसदहरू 'आफ्नो विश्वास र विवेक' अनुसार मतदान गर्न स्वतन्त्र रहेको पार्टी नेता हान डङ-हुनले बताएका छन्। 'हाम्रो पार्टीका नेताहरूले देश र जनताको पक्षमा मतदान गर्नेछन् भन्ने विश्वास छ,' उनले भने। यूनले गत मंगलबार सैनिक शासन घोषणा गरेका थिए। संसदले ६ घन्टामै उनको घोषणा उल्ट्याएको थियो। त्यसपछि मुख्य विपक्षी दल डेमोक्र्याटिक पार्टी (डिपिके) र अरू साना गरी ६ दलका सांसदहरूले राष्ट्रपति यूनविरूद्ध महाभियोग प्रस्ताव ल्याएका थिए। सो प्रस्ताव अस्वीकृत भएको थियो। मंगलबार सैनिक कानुन घोषणा भएपछि संसद भवनमा पुग्ने सांसदहरूमा पिपिपीका पनि थिए। उनीहरूमध्ये केहीले दक्षिण कोरियामा अब राष्ट्रपति यूनले शासन चलाउन सक्दैनन् भन्दै आएका छन्।  राष्ट्रपति यूनको कार्यालयमा बुधबार प्रहरीले छापा मारेको थियो। त्यसअघि कानुन मन्त्रालयले उनलाई विदेश जानबाट रोक लगाएको थियो। उच्चस्तरीय व्यक्तित्वहरूमाथि छानबिन गर्न बनेको भ्रष्टाचार अनुसन्धान कार्यालयले उनलाई विदेश जानबाट रोक लगाउन अनुमति माग गरेको थियो। त्यसपछि कानुन मन्त्रालयले स्वीकृति दिएको थियो।  त्यस्तै कोरियाका विभिन्न निकायहरूले यूनमाथि छानबिन अघि बढाएका छन्। अनुसन्धान सुरू भएसँगै पूर्वरक्षामन्त्री किम योङ-ह्युन पक्राउ परिसकेका छन्। प्रहरीको राष्ट्रिय अनुसन्धान कार्यालयबाट पनि १५० जनाको टोली बनाएर अनुसन्धान अघि बढाइएको छ।  राष्ट्रपति पदमै रहँदा अनुसन्धानमा हुनेमा यून दक्षिण कोरियाका पहिलो व्यक्ति बनेका छन्।  "
    },
    {
        "title": "परराष्ट्र मन्त्री पुस ४ गते दिल्ली जाने, प्रधानमन्त्रीको भारत भ्रमणको मिति तय हुने सम्भावना",
        "link": "https://www.setopati.com/politics/345897",
        "content": "परराष्ट्रमन्त्री आरजु राणा देउवा पुस ४ गते भारतको नयाँ दिल्ली जाने भएकी छिन्। पुस ३ गते जर्मनीमा उच्चस्तरीय भेटवार्ता सकेपछि उनी उतैबाट भारत जान लागेकी हुन्। मन्त्री राणा अहिले युरोपको भ्रमणमा छिन्। पुस ५ गते दिल्लीमा हुने इन्डो-नेपाल इकोनोमिक कन्फरेन्स सहभागी हुन राणा दिल्ली जान लागेकी हुन्। उनले पुस ६ गते स्वास्थ्य फलोअप गर्ने पनि भनिएको छ।   दिल्ली भ्रमणका बेला मन्त्री राणाले भारतीय विदेशमन्त्री एस जयशंकरसँग पनि भेट्ने तयारी गरेको परराष्ट्र मन्त्रालयको उच्च स्रोतले जानकारी दियो। 'भारतका विदेश मन्त्रीसँगको भेटको समय तय भइसकेको छैन,' स्रोतले भन्यो, 'मन्त्रीज्यूले भारतका विदेशमन्त्रीसँग भेटको प्रयास गरिरहनुभएको छ। भेटमा प्रधानमन्त्री केपी शर्मा ओलीक‍ो भारत भ्रमणको मिति तय गर्ने विषयमा छलफल हुनेछ।' स्रोतका अनुसार प्रधानमन्त्रीको भारत भ्रमणका लागि पुस २५ गते निर्धारण गर्ने गरी छलफल भइरहेको छ। परराष्ट्र मन्त्रीको दिल्ली भ्रमणमा थप छलफल हुने मन्त्रालयका एक उच्च अधिकारीले बताए। यसअघि प्रधानमन्त्री ओलीले आफूले छिट्टै भारत भ्रमण गर्ने बताएका थिए। "
    },
    {
        "title": "परराष्ट्रमन्त्री राणा र युरोपियन युनियनका उच्च अधिकारीबीच भेटवार्ता",
        "link": "https://www.setopati.com/politics/345890",
        "content": "परराष्ट्रमन्त्री आरजु राणा देउवा र युरोपियन युनियनका कमिसनर फर क्लाइमेट एक्सन ओपके होस्त्राबीच भेटवार्ता भएको छ। बेल्जियमको ब्रसेल्समा बिहीबार भएको भेटमा नेपाल इयु सम्बन्ध, नेपालको आर्थिक सामाजिक क्षेत्रमा युरोपियन युनियनले पुर्‍याउँदै आएको सहयोग र आगामी दिनमा निरन्तर रहने साझेदारिताका बारेमा कुराकानी भएको परराष्ट्र मन्त्रीको सचिवालयले जनाएको छ। नेपाल र युरोपियन युनियनले यस वर्ष कूटनीतिक सम्बन्ध स्थापनाको ५० औं वर्ष मनाइरहेको बारेमा उनीहरूबीच कुराकानी भएको थियो। नेपाल र युरोपियन युनियनबीच सन् १९७४ मा कूटनीतिक सम्बन्ध स्थापना भएको थियो। नेपाल सदैव प्रजातन्त्र, कानुनी शासन र मानवअधिकारका पक्षमा रहेको जानकारी गराउँदै मन्त्री राणाले यस क्षेत्रमा युरोपियन युनियनले नेपाललाई प्रदान गर्दै आएको सहयोगको सराहना गरेकी थिइन्। युरोपियन युनियन नेपालको एक महत्वपूर्ण विकास साझेदार रहेको स्मरण गर्दै उनले नेपालको आर्थिक सामाजिक क्षेत्रमा युनियनले पुर्‍याउँदै आएको सहयोगका लागि धन्यवाद पनि दिइन्। त्यस अवसरमा परराष्ट्रमन्त्री राणाले नेपालका तर्फबाट आफूले केही दिनमात्र अघि हेगस्थित अन्तर्राष्ट्रिय अदालत (आइसिजे) मा जलवायु परिवर्तनका कारण नेपाललाई परेको असर र जलवायु न्यायका बारेमा कुरा उठाएको जानकारी पनि गराएकी थिइन्। मन्त्री राणाले कमिसनर ओपकेलाई नेपालमा परेको जलवायु परिवर्तनको असर तथा पछिल्ला वर्षहरूमा यसबाट नेपालले व्यहोर्नुपरिरहेको अकल्पनीय क्षतिबारे जानकारी गराउँदै नेपालले पाउनुपर्ने जलवायु न्यायका पक्षमा युरोपियन युनियनसँग सहयोगको अपिल गरेकी थिइन्। युरोपेली आकासमा नेपाली वायु सेवालाई लगाइएको प्रतिबन्ध (सेफ्टी लिस्ट) सम्बन्धी प्रावधान हटाउने विषयमा पहल गर्न पनि कमिसनर ओपकेलाई उनले आग्रह गरेको मन्त्रीको सचिवालयले जनाएको छ। यसका कारण नेपालबाट सिधा उडान हुन नसक्दा नेपाली नागरिकलाई युरोप आवातजावतमा समस्या पर्न गएकोप्रति उनले युरोपियन युनियनको ध्यानाकर्षण गराएकी छन्। "
    },
    {
        "title": "जे भए पनि मलाई गाली नगरी चित्त नबुझ्ने तत्वहरू छन्: प्रधानमन्त्री ओली",
        "link": "https://www.setopati.com/politics/345889",
        "content": "प्रधानमन्त्री केपी शर्मा ओलीले त्रिभुवन विश्वविद्यालय सञ्चालन गर्न आफूले हस्तक्षेप नगरेको बताएका छन्। त्रिविको नीति अधिवेशनलाई बिहीबार सम्बोधन गर्दै कुलपतिसमेत रहेका प्रधानमन्त्री ओलीले विश्वविद्यालय उपकुलपतिले नै सञ्चालन गर्ने बताए। विश्वविद्यालयमा मेरिटोक्रेसी लागू गर्नुपर्ने कुलपति ओलीको भनाइ छ। ‘शिक्षा क्षेत्र नियम, कानून र प्रक्रियाभित्र चल्नुपर्छ। त्रिविको सर्वोच्च संस्था भनेको सिनेट नै हो। नीति, कार्यक्रम, बजेट यसैले पास गर्दछ। स्वायत्त संस्थाले मेरिटोक्रेसी ल्याउँदा साँच्चैको मेरिटोक्रेसी हुनुपर्‍यो,’ कुलपति ओलीले भने। कुलपतिले हस्तक्षेप गरेको चर्चा हुने गरेको प्रसंग उप्काउँदै उनले विश्वविद्यालयलाई हस्तक्षेप नगरेको बताए। ‘म सधैं देखिरहेको छु, कुलपतिले हस्तक्षेप गर्‍यो। मेरोविरुद्ध त यसै पनि कहीँ पहिरो गयो भने प्रधानमन्त्री नै यस्तो छ पहिरो किन जाँदैन। वर्षा बाढी गयो भने प्रधानमन्त्री नै यस्तो छ बाढी किन जाँदैन। कहीँ मान्छे हार्टअट्याक भयो भने प्रधानमन्त्री नै यस्तो छ, हार्टअट्याक किन हुँदैन। जे सुकै भए पनि प्रधानमन्त्रीलाई एउटा गाली नगरीकन त चित्त नबुझ्ने तत्वहरू छन्,’ ओलीले भने, ‘मेरो कुनै हस्तक्षेप होइन। हामी सबैले साना कुरामा नल्झिएर विश्वविद्यालयलाई मजबुत बनाउनु पर्छ।’ उनले पुस ७ गतेको विश्वविद्यालय सिनेटमा निमित्त डिनसहित उपस्थित हुन पनि निर्देशन दिएका छन्। विश्वविद्यालयले नीति अधिवेशनबाट ११ बुँदे प्रस्ताव पास गरेको छ।  (न्युज एजेन्सी नेपाल) "
    },
    {
        "title": "कांग्रेसमा छैन महाधिवेशनको टुंगो, शेखरका पक्षमा माहोल बनाउन खोलियो कार्यालय",
        "link": "https://www.setopati.com/politics/345880",
        "content": "नेपाली कांग्रेसको १५ औं महाधिवेशन कहिले गर्ने टुंगो छैन, तर महाधिवेशनकेन्द्रित तयारी र दबाबका लागि सम्पर्क कार्यालय खुलेको छ। नेविसंघका पूर्वअध्यक्ष गुरूराज घिमिरे लगायतले काठमाडौंको अनामनगरमा बिहीबार सम्पर्क कार्यालय खोलेका हुन्। घिमिरे नेता शेखर कोइरालानिकट मानिन्छन्। यो सम्पर्क कार्यालय घिमिरेको संयोजकत्वमा देवराज चालिसे, भूपेन्द्रजङ्ग शाही, रञ्जित कर्ण, गोमा केसी, टेकराज पौडेल, केशव सिंह, मोदिनी सिटौलालगायतले खोलेका हुन्। यो सम्पर्क कार्यालय खोल्नुका निश्चित उद्देश्य छन्। पहिलो, १५ औं महाधिवेशन कार्यतालिका ल्याउन कांग्रेस केन्द्रीय समितिलाई दबाब दिनु हो। दोस्रो, १५ औं महाधिवेशनमा सभापति पदमा उठ्ने तयारी गरिरहेका शेखर कोइरालाका पक्षमा माहोल बनाउनु हो।  कोइराला २०७८ मंसिरमा भएको १४ औं महाधिवेशनमा सभापति पदमा शेरबहादुर देउवासँग पराजित भएका थिए। पार्टी केन्द्रीय कार्यालय सानेपामा सभापति देउवाकै जस्तो कोइरालाको पनि छुट्टै कोठा छ। तर कोइरालाले लामो समयदेखि बालुवाटारस्थित विशालनगरमा सम्पर्क कार्यालय सञ्चालन गरिरहेका छन्। उनले प्राय; आफू निकटका नेता तथा कार्यकर्ता भेटघाट सोही सम्पर्क कार्यालयबाट गर्ने गर्छन्। ‘मानिसहरूको चहलपहल धेरैजसो सिंहदरबार आसपास नै हुने गर्छ, शेखरको सम्पर्क कार्यालय बालुवाटारमा छ, त्यो टाढा पनि भयो, त्यसैले अनामनगरमा महाधिवेशन तयारी केन्द्रित सम्पर्क कार्यालय खोलेका हौं,’ कार्यालय खोल्नेमध्येका एक नेताले सेतोपाटीसँग भने, ‘१५ औं महाधिवेशनबाट शेखरलाई सभापति बनाउन नेता, कार्यकर्ता भेट्ने र माहौल बनाउन खोजेका हौं।’ नेता कोइरालाले समयमै १५ औं महाधिवेशन हुनुपर्ने कुरा हरेकजसो केन्द्रीय समिति बैठकमा राख्दै आएका छन्। उनलाई जबाफ दिने क्रममा सभापति शेरबहादुर देउवाले समयमै महाधिवेशन हुनेमा विश्वस्त रहन पनि भन्दै आएका छन्। कांग्रेसको महाधिवेशन गर्न त्यसभन्दा पहिले वडादेखि प्रदेशसम्म सात तहको अधिवेशन भइसक्नुपर्छ। सिधै केन्द्रीय महाधिवेशन गर्न मिल्दैन किनभने प्रतिनिधि सभा क्षेत्रीय कार्यसमितिबाट आउने प्रतिनिधि (महाधिवेशन प्रतिनिधि) ले केन्द्रीय सदस्य र पदाधिकारी चुन्ने व्यवस्था छ। त्यसकारण टोल, वडा, गाउँ-नगर, प्रदेश सभा क्षेत्र, प्रतिनिधि सभा क्षेत्र, जिल्ला र प्रदेशको अधिवेशनपछि मात्रै केन्द्रीय महाधिवेशन हुन्छ।  वडा अधिवेशन सुरू गर्नुअघि क्रियाशील सदस्य (मतदाता) को टुंगो लाग्नुपर्छ। यी कुनै पनि काम अहिले नभएकोले केन्द्रीय समितिले महाधिवेशन कार्यतालिका ल्याउन सकेको छैन। नयाँ क्रियाशील सदस्य वितरणका लागि फारम जिल्लादेखि वडा कार्यसमितिसम्म पुर्‍याए पनि वितरण तथा नवीकरणका काम तीव्र गतिमा हुन सकेको छैन।  कांग्रेसको इतिहासमा पहिलो पटक हरेक वर्ष पार्टी सदस्यता नवीकरण गर्ने क्रम सुरू भए पनि यसलाई तीव्रता दिन नसकिएको नेताहरू नै स्वीकार गर्छन्। ‘पार्टी सदस्यता नवीकरण गरेर फारम बुझाउने अहिले नेपालभरिमा जम्मा एउटा क्षेत्र मात्रै छ, संयोगले त्यो क्षेत्र मेरै निर्वाचन क्षेत्र हो’, महामन्त्री गगन थापाले भने, ‘सबै नेताले आफ्नो क्षेत्रको काम गरौं।  सदस्यता नवीकरण गरेर पठाइदिनुस्।’ उनले हालै कोशीमा भएको प्रथम सम्मेलनमा बोल्दै सदस्यता वितरण तथा नवीकरणका काम कति भएको छ भनेर खुलायो भने मञ्चमा रहेका नेताहरू अचम्मित पर्नेसमेत बताएका थिए। तीन वर्षअघि २०७८ मंसिरमा १४ औं महाधिवेशन गर्दा कांग्रेसका क्रियाशील सदस्य ८ लाख ८२ हजार ८ सय १६ जना थिए। यीमध्ये अधिकांशले सदस्यता नवीकरण गरेका छैनन्। विगतमा महाधिवेशनका बेला नवीकरण गर्ने गरिएकोमा यसपालि वर्षेनी नवीकरण गर्न खोजिएको थियो। क्रियाशील सदस्य (मतदाता) कै टुंगो नलागे पनि नेताहरूलाई भने १५ औं महाधिवेशन लागिसकेको छ। पूर्व-पश्चिम यात्रादेखि जिल्ला दौडाहा भइरहेका छन्। मंसिर २२ गते चितवन पुगेका नेता शेखरले आफू १५ औं महाधिवेशनमा सभापति पदमा उम्मेदवारी दिने बताएका थिए। उनकै समूहबाट १४ औं महाधिवेशनमा उम्मेदवारी दिएका गगन थापा महामन्त्री छन्। थापा पनि सभापति पदका आकांक्षी छन्। तर उनले यसबारे सार्वजनिक रूपमा अभिव्यक्ति दिएका छैनन्।  शेखरनिकट युवाहरूले शेखर र गगनलाई एकै समूहमा राखिराख्न र दुईमध्ये एकलाई मात्र सभापति उम्मेदवार हुन दबाब दिन अनामनगरमा महाधिवेशनकेन्द्रित सम्पर्क कार्यालय खोलेका छन्। १४ औं महाधिवेशन तयारी हुँदै गर्दा पनि तत्कालीन वरिष्ठ नेता रामचन्द्र पौडेलले अनामनगरमा महाधिवेशनकेन्द्रित सम्पर्क कार्यालय खोलेका थिए।  तर महाधिवेशनमा आफू उम्मेदवार नहुने अवस्था देखिएपछि पौडेल मौन बसेका थिए। त्यसबेला मौन बसेर पौडेलले सभापतिमा शेरबहादुर देउवालाई सघाएको आरोपसमेत लागेको थियो। कांग्रेस विधानअनुसार चार वर्षको अन्तरालमा महाधिवेशन गर्नुपर्ने हुन्छ। २०७८ मंसिरमा महाधिवेशन भएकोले अर्को महाधिवेशन २०८२ मंसिरमा गर्नुपर्छ। तर नियमित महाधिवेशन हुने सम्भावना देखिएको छैन। २०८२ को मंसिरमा महाधिवेशन गर्ने हो भने अहिलेसम्म क्रियाशील सदस्यको टुंगो लागेर महाधिवेशन कार्यतालिका आइसक्नुपर्ने थियो। कांग्रेसका ८ तहका अधिवेशन हुन कम्तीमा पनि एक वर्षको समय चाहिन्छ। चार वर्षमा महाधिवेशन गर्न नसके सभापतिलाई थप एक वर्ष कार्यकाल थप्न सक्ने सुविधा विधानले दिएको छ। यसअघि पनि सभापति देउवाले विधानको त्यो सुविधा प्रयोग गरेका थिए। त्यसबेला तत्कालीन वरिष्ठ नेता पौडेलले पनि नियमित महाधिवेशन हुनुपर्ने भन्दै निरन्तर दबाब दिएका थिए तैपनि महाधिवेशन धकेलिएको थियो। गत असार १७ गते कांग्रेस र एमालेबीच सात बुँदे सहमति भएको थियो। त्यो सहमतिमा एमाले अध्यक्ष केपी शर्मा ओलीपछि प्रधानमन्त्री बन्ने पालो देउवाको भन्ने उल्लेख छ। यो सहमति कार्यान्वयन भएका खण्डमा २०८३ असारपछि देउवा प्रधानमन्त्री बन्नेछन्। प्रधानमन्त्री कुरिरहेका देउवाले २०८२ मंसिरमै १५ औं महाधिवेशन गरेर पार्टी सत्ता अर्को व्यक्तिलाई सुम्पने छैनन् भन्ने कांग्रेसका केही नेताहरूको बुझाइ छ। लगातार दुई कार्यकाल सभापति भएका देउवा विधानअनुसार तेस्रो पटक सभापति पदका उम्मेदवार हुन पाउँदैनन्। आफू सभापति हुन नपाउने र नयाँ आउने सभापतिले संसदीय दल नेता पनि परिवर्तन गर्न सक्ने भयबीच देउवा प्रधानमन्त्री हुनुअघि महाधिवेशन गर्ने पक्षमा छैनन्। "
    },
    {
        "title": "त्रिविमा मेरिटोक्रेसीका नाममा ड्रामा चल्नु हुँदैन: प्रधानमन्त्री ओली",
        "link": "https://www.setopati.com/politics/345876",
        "content": "प्रधानमन्त्री केपी शर्मा ओलीले त्रिभुवन विश्वविद्यालयलाई साँच्चिकै मेरिटोक्रेसीका आधारमा चलाउन निर्देशन दिएका छन्। विश्विविद्यालयका कुलपतिसमेत रहेका प्रधानमन्त्री ओलीले त्रिविको सिनेट बैठकमा मेरिटोक्रेसीका आधारमा विश्वविद्यालय चल्न सक्नेगरी डीन र क्याम्पस प्रमुखहरूको नियुक्त गर्न उपकुलपतिलाई निर्दशन दिएका हुन्। 'त्रिविमा मेरिटोक्रेसी राम्रो हो तर त्यो साँच्चैको हुनुपर्छ। त्यसका नाममा ड्रामा चल्नुहुँदैन,' उनले भने। आफूले साँच्चिकैको मेरिटोक्रेसीमा चलाउनुस् भनेर उपकुलपतिलाई भन्दै आएको पनि प्रधानमन्त्री ओलीले बताए। यद्यपि आफूमाथि त्रिविमा हस्तक्षेप गरेको भन्न आरोप लागेको पनि उनले बताए। 'सही कुरामा कुलपतिका हैसियतले मैले भूमिका निर्वाह गर्नैपर्छ । मबाट हस्तक्षेप हुँदैन तर मेरिटोक्रेसी हुनुपर्छ भनेर मैले भन्दै आएको छु,' प्रधानमन्त्री ओलीले भने। प्रधानमन्त्री ओलीले आउँदो पुस ७ गतेसम्म रिक्त रहेका डीन र क्याम्पस प्रमुखहरूको नियुक्ति गरिसक्न पनि निर्देशन दिएका छन्। 'सबैले गुणस्तरीय शिक्षा प्राप्त गर्न सकुन्, सिङ्गो सामाजिक विषय शिक्षामा आउनुपर्यो । शिक्षा क्षेत्र मुक्तमनले चल्नुपर्छ तर त्रिवि आफ्ना नियम र कानुनको परिधिमा रहेर चल्लुपर्छ,' प्रधानमन्त्री ओलीले भने, ' त्रिविको स्वायत्तता व्यक्तिगत होइन, त्यो स्वायत्तता सिनेटमार्फत् अधिकार प्रत्यायोजन गर्दै लगिने विषय हो।' प्रधानमन्त्री ओलीले विश्वविद्यालयका समस्या र मागहरुको विधिवत् सम्बोधन गरिने प्रतिबद्धता व्यक्त गरे। उनले त्रिविको ऐन, नियम संशोधन गर्दा सम्बन्धित सरोकार भएका पक्षले सचेत भएर ध्यान दिन पनि आग्रह गरे।   सभाबाट त्रिवि सेवामा प्रवेशका लागि सेवा योग्यता प्रशिक्षण परीक्षाको व्यवस्था गर्ने लगायत १२ बुँदे नीति पारित भएका छन्। प्रधानमन्त्री ओलीले विश्वविद्यालय सुधारका विविध विषयमा अनौपचारिक छलफल गर्न आगामी पुस ७ गतेका लागि समय निर्धारण गरेका थिए। "
    },
    {
        "title": "माओवादीको स्थायी कमिटी बैठक स्थगित",
        "link": "https://www.setopati.com/politics/345870",
        "content": "नेकपा (माओवादी केन्द्र)को स्थायी कमिटी बैठक स्थगित भएको छ।  बिहीबार दिउँसो ३ बजेका लागि तय भएको बैठक स्थगित भएको  माओवादी केन्द्रका उपाध्यक्षसमेत रहेका प्रवक्ता अग्नि सापकोटाले जानकारी दिए।  'अध्यक्षको कार्यव्यस्तताका कारण स्थगित भएको हो, भोलि बस्छ,' उनले भने।  बैठक भोलि बिहान ११ बजे बस्ने पनि सापकोटाले जानकारी दिए। बैठकमा पुस २ देखि सुरू हुने केन्द्रीय कमिटी बैठकका एजेन्डाबारे छलफल हुनेछ। पार्टीनिकट विद्यार्थी संगठन अनेरास्ववियू (क्रान्तिकारी) को दुईपटक स्थगित भएको राष्ट्रिय सम्मेलनका विषयमा पनि छलफल हुने प्रवक्ता सापकोटाले जानकारी दिए।            विद्यार्थीहरूबीच विवाद र कुर्ची हानाहान भएपछि  स्थगित भएको सम्मेलन मंसिरको २३ र २४ गते गर्ने भनिएको थियो। तर तयारी नपुगेको र निर्वाचनको मोडालिटी पनि टुंगो लगाउन बाँकी रहेकाले फेरि स्थगित भएको थियो। 'स्थगित भएको सम्मेलनबारे पनि आजको बैठकमा छलफल हुन्छ,' प्रवक्ता सापकोटाले भने। बैठकमा पालिकाहरूमा गर्ने भनिएको खबरदारी सभा, पालिका सम्मेलन लगायतका विषयमा पनि छलफल हुनेछ। त्यस्तै  उपनिर्वाचनबारे पनि समीक्षा हुने प्रवक्ता सापकोटाले बताए।'यसअघि उपनिर्वाचनको परिणामबारे प्रारम्भिक छलफल भएको थियो। आज पुनः समीक्षा हुन्छ,' उनले भने। माओवादी केन्द्रले पूर्वउपराष्ट्रपति नन्दबहादुर पुनलाई उपाध्यक्ष बनाउने तयारी गरेको छ। आगामी केन्द्रीय समितिको बैठकले अनुमोदन गर्ने तयारी छ। त्यसबारेमा पनि बिहीबारको स्थायी कमिटी बैठकमा छलफल गर्दैछ। "
    },
    {
        "title": "एमालेको ११ औं महाधिवेशनमा अध्यक्ष पदमा निर्वाचन हुँदैन: विष्णु पौडेल",
        "link": "https://www.setopati.com/politics/345860",
        "content": "नेकपा (एमाले) का उपाध्यक्षसमेत रहेका उपप्रधान तथा अर्थमन्त्री विष्णु पौडेलले पार्टीको अब हुने ११ औं महाधिवेशनमा अध्यक्ष पदमा निर्वाचन हुने सम्भावना नरहेको बताएका छन्। अन्य पदहरूमा निर्वाचन भएछ भने पनि मूल नेतृत्वमा निर्वाचनको कुनै सम्भावना नदेखिएको पौडेलको भनाइ छ। एमालेको १० औं महाधिवेशन २०७८ मंसिरमा चितवनमा भएको थियो। त्यसबेला भीम रावललाई हराउँदै ओली अध्यक्ष निर्वाचित भएका थिए। ‘अब हुने नेकपा (एमाले) को एघारौँ राष्ट्रिय महाधिवेशन नीति र नेतृत्व दुवै प्रश्नमा पूर्ण सहमतिका साथ सम्पन्न हुनेछ। अन्य पदहरूमा निर्वाचन भएछ भने पनि मूल नेतृत्वमा, अध्यक्ष पदमा निर्वाचन हुने कुनै सम्भावना छैन,’ राससलाई दिएको अन्तर्वार्तामा पौडेलले भनेका छन्, ‘नेकपा (एमाले) लाई मात्र होइन, सिङ्गो राष्ट्रलाई सफल नेतृत्व प्रदान गर्नुभएका पार्टी अध्यक्ष केपी शर्मा ओलीज्यूका विरुद्ध कसैले उम्मेवारी दिन्छ भन्ने मलाई लाग्दैन।’ त्यसो भए के एघारौँ महाधिवेशनपछि पनि ओली नै अध्यक्ष रहने हो, नेतृत्व गर्न सक्छु भन्ने आत्मविश्वास छैन भन्ने प्रश्नमा पौडेलले भने, ‘प्रश्न आत्मविश्वासको होइन, प्रश्न सक्षम नेतृत्वको हो। हाम्रो पार्टी अध्यक्ष केपी शर्मा ओलीज्यूले नेकपा (एमाले) लाई मात्र होइन सिङगो राष्ट्रलाई योग्यतापूर्वक नेतृत्व गरिरहनु भएको छ। उहाँको क्षमता, सक्रियता र नतिजामूलक कामसँग तुलना गर्ने अर्को कुनै नेता नेकपा (एमाले) मा छैन।’ नेतृत्व भनेको रहरको विषय नभई यो त इतिहास, योगदान, क्षमता र राष्ट्र तथा अन्तराष्ट्रमा स्वीकार्यताको विषय पनि भएको उनले बताए। ‘म स्पष्ट भाषामा भन्न चाहन्छु, एघारौँ राष्ट्रिय महाधिवेशनबाट सर्वसम्मतिका साथ उहाँ नै अध्यक्षमा निर्वाचित हुनुहुन्छ। यस विषयमा कोही पनि द्विविधामा रहन आवश्यक छैन,’ उनले भने। उनले एमालेभित्र नीति र नेतृत्वको प्रश्नमा कुनै मतभेद नरहेको पनि दाबी गरे। उनले अध्यक्ष ओलीप्रति पार्टी पङ्क्तिको उच्च सम्मान र भरोसा रहेको बताए। ‘पछिल्लो दशकमा हाम्रो पार्टीले उपलब्धि र चुनौतीका जे–जस्ता श्रृङ्खला पारगर्दै आजको यो ठाँउसम्म आइपुगेको छ। उहाँको दूरदृष्टियुक्त, सुझबुझपूर्ण र साहसिक नेतृत्व नभएको भए त्यो सम्भव हुने थिएन,’ पौडेलले भने। उनले नेपाली कांग्रेस र नेकपा (एमाले) को बीचमा कायम भएको राजनीतिक सहयात्रा निश्चित ध्येय र उद्देश्यमा आधारित रहेको पनि बताए। राजनीतिक स्थायित्वको बलमा संविधानको रक्षा र विकास, सबै प्रकारका अतिवाद र अस्थिरताका प्रवृत्तिहरूको अन्त्य, सामाजिक न्यायसहितको विकास र समृद्धि यो सहयात्राको मूख्य उद्देश्य रहेको उपप्रधानमन्त्रीसमेत रहेका पौडेलले बताए। ‘मुलुकलाई सकारात्मक दिशामा लैजान वर्तमान प्रतिनिधिसभा भित्र खोज्न सकिने यो अन्तिम विकल्प पनि हो। कांग्रेस र एमालेको बीचमा यो सहयात्रा नहोस् भन्नेहरू निकै सक्रिय थिए। तिनको प्रयासलाई असफल पारेर यो सहयात्रा सुरु भएको हो। अब पनि कांग्रेस र एमालेको बीचमा दरार सिर्जना गर्न र यी दुई प्रमुख पार्टीलाई अलग गर्नका लागि अनेक प्रकारका कोसिस भएका छन् र भइरहने पनि छन्। तर हामीले त्यस्ता प्रयासहरूलाई परास्त गर्छौं,’ उनले भने। विकास, समृद्धि र सामाजिक न्यायको अभियानलाई तिब्र पारिने पनि उनले बताए। ‘यो सहयात्रा २०८४ को आम निर्वाचन सम्मका लागि हो । त्यतिबेलासम्म नै कायम रहन्छ, कसैले प्वालपार्ने वा भत्काउने चेष्टा नगरे हुन्छ,’ उनले भने, ‘तपाईंलाई आश्चर्य लाग्ला हाम्रा बीचमा आजसम्म त्यस्तो कुनै गम्भीर समस्या सिर्जना भएकै छैन। हामीले सरकार सञ्चालनका लागि सम्माननीय प्रधानमन्त्रीज्यू, नेपाली कांग्रेसका सभापतिज्यू र दुवै पार्टीका शीर्ष नेताहरू सम्मिलित साझा संयन्त्र निर्माण गरेका छौँ। संयन्त्र अन्तर्गत दुई पार्टीका चार–चार जना नेता सम्मिलित कार्यदल छ। महत्वपूर्ण विषयमा निर्णयमा पुग्नुअघि कार्यदल र संयन्त्रमा छलफल गर्ने प्रणालीको पनि विकास गरका छौँ।’ फरक प्रसंगमा उनले प्रधानमन्त्री केपी शर्मा ओलीको चीन भ्रमण अत्यन्त सफल र ऐतिहासिक रहेको बताए। ‘यस भ्रमणले नेपाल र चीनबीचको आपसी सम्बन्धलाई नयाँ उचाईमा उठाएको छ। भ्रमणका क्रममा विगतमा भएका सम्झौताहरूको कार्यान्वयनमा जोड दिनुका साथै नयाँ ऐतिहासिक महत्वका सम्झौताहरू पनि सम्पन्न भएका छन्। नेपालको आर्थिक विकास, विशेषगरी पूर्वाधार विकासमा यी सम्झौताहरुको विशेष र दूरगामी महत्व छ,’ उनले भने। कांग्रेसका सभापति शेरबहादुर देउवाले प्रधानमन्त्रीज्यूको चीन भ्रमणलाई अत्यन्त सफल भनेको पनि उनले बताए। ‘त्यति मात्र होइन उहाँले सम्माननीय प्रधानमन्त्री र उहाँको नेतृत्वको सरकारले राम्रो काम गरेको पनि बताउनुभएको छ। फ्रेमवर्क फर बेल्ट एण्ड रोड कोअपरेशन एग्रिमेण्टका बारेमा सम्झौता गर्नुपूर्व दुवै पार्टीको शीर्ष नेतृत्व तहमा गम्भीरतापूर्वक छलफल भएको छ, के गर्ने के नगर्ने भन्ने विषयमा सहमति भएको छ,’ पौडेलले भने, ‘बिआरआई सम्झौतामा भएको हस्ताक्षर नेपाली कांग्रेस र नेकपा (एमाले) बीचको सहमति अनुरुप नै छ। कसैले यस विषयलाई उछालेर दुई प्रमुख पार्टीका बीचमा अन्तरविरोध सिर्जना गर्न सकिन्छ कि भन्ने ठानेको छ भने त्यो भ्रम मात्र हो।’ यो पनि: अर्थतन्त्र लयमा फर्कंदैछ: मन्त्री पौडेल "
    },
    {
        "title": "माओवादीको स्थायी कमिटी बैठक बस्दै, यी हुन् छलफलका विषय",
        "link": "https://www.setopati.com/politics/345858",
        "content": "नेकपा (माओवादी केन्द्र)को स्थायी कमिटी बैठक बस्दैछ। ‍ बिहीबार दिउँसो ३ बजे पार्टी केन्द्रीय कार्यालय पेरिसडाँडामा बैठक बस्ने माओवादी केन्द्रका उपाध्यक्षसमेत रहेका प्रवक्ता अग्नि सापकोटाले जानकारी दिए। बैठकमा पुस २ देखि सुरू हुने केन्द्रीय कमिटी बैठकका एजेन्डाबारे छलफल हुनेछ। पार्टीनिकट विद्यार्थी संगठन अनेरास्ववियू (क्रान्तिकारी) को दुईपटक स्थगित भएको राष्ट्रिय सम्मेलनका विषयमा पनि छलफल हुने प्रवक्ता सापकोटाले जानकारी दिए।            विद्यार्थीहरूबीच विवाद र कुर्ची हानाहान भएपछि  स्थगित भएको सम्मेलन मंसिरको २३ र २४ गते गर्ने भनिएको थियो। तर तयारी नपुगेको र निर्वाचनको मोडालिटी पनि टुंगो लगाउन बाँकी रहेकाले फेरि स्थगित भएको थियो। 'स्थगित भएको सम्मेलनबारे पनि आजको बैठकमा छलफल हुन्छ,' प्रवक्ता सापकोटाले भने। बैठकमा पालिकाहरूमा गर्ने भनिएको खबरदारी सभा, पालिका सम्मेलन लगायतका विषयमा पनि छलफल हुनेछ। त्यस्तै  उपनिर्वाचनबारे पनि समीक्षा हुने प्रवक्ता सापकोटाले बताए।'यसअघि उपनिर्वाचनको परिणामबारे प्रारम्भिक छलफल भएको थियो। आज पुनः समीक्षा हुन्छ,' उनले भने। माओवादी केन्द्रले पूर्वउपराष्ट्रपति नन्दबहादुर पुनलाई उपाध्यक्ष बनाउने तयारी गरेको छ। आगामी केन्द्रीय समितिको बैठकले अनुमोदन गर्ने तयारी छ। त्यसबारेमा पनि बिहीबारको स्थायी कमिटी बैठकमा छलफल गर्दैछ। "
    },
    {
        "title": "सांगठनिक संरचना फेरबदल गर्दै एकीकृत समाजवादी",
        "link": "https://www.setopati.com/politics/345851",
        "content": "नेपाल कम्युनिष्ट पार्टी (एकीकृत समाजवादी) को बिहीबारको स्थायी कमिटी बैठकले पार्टी नेताहरूको कार्य विभाजन तथा संरचनामा फेरबदल गर्ने भएको छ। बिहीबार अपराह्न केन्द्रीय कार्यालयमा हुने बैठकमा अध्यक्ष माधवकुमार नेपालको नेतृत्वमा गठित कार्यदलले कार्यविभाजन भएका नेताको नामावली प्रस्तुत गर्नेछन्। सचिव सोमप्रसाद पाण्डेयका अनुसार विभागीय प्रमुख, जिल्ला इञ्चार्ज, आयोग तथा जनसङ्गठन इञ्चार्जलगायत पदमा दिइने जिम्मेवारीलाई बैठकले अनुमोदन गर्ने छ। बुधबारको बैठकमा अध्यक्ष नेपालले राजनीतिक प्रतिवेदन पेस गरेका थिए। "
    },
    {
        "title": "ऊर्जामन्त्री खड्काको कम्पनीले स्काउटलाई बुझायो १ करोड ७५ लाख",
        "link": "https://www.setopati.com/politics/345829",
        "content": "ऊर्जामन्त्री दिपक खड्काको कम्पनी खड्का ल्यान्ड डेभलपमेन्ट प्रालिले नेपाल स्काउटलाई एक करोड ७५ लाख रूपैयाँ भाडा बुझाएको छ। काठमाडौंको लैनचौरस्थित जग्गा र भवनको भाडाका लागि स्काउटले मन्त्री खड्काको कम्पनीलाई ताकेता गर्दै आएको थियो। भाडा उठाउन नसकेपछि नेपाल स्काउटले मन्त्री खड्काको कम्पनीको नाममा गोरखापत्रमा सार्वजनिक सूचना प्रकाशित गरेको थियो। साथै भाडा उठाउन सहयोग माग्दै प्रधानमन्त्री, अख्तियार, प्रहरी र संसदीय समितिमा समेत निवेदन र उजुरी दिएको थियो। संसदको राज्य व्यवस्था समितिमा नेपाल स्काउटले दिएको उजुरी अनुसार मन्त्री खड्काको कम्पनीले ५ करोड ४१ लाख ७० हजार रूपैयाँ भाडा तिर्न बाँकी छ। सेतोपाटीलाई प्राप्त विवरण अनुसार खड्काको कम्पनीले बुधबारै (मंसिर २६ गते) नेपाल स्काउटको खातामा ५० लाख रूपैयाँ जम्मा गरिदिएको छ। त्यसअघि कात्तिक २ गते २५ लाख रूपैयाँ, मंसिर २ गते ५० लाख रूपैयाँ, मंसिर १६ गते २५ लाख रूपैयाँ भाडा बुझाएको मन्त्री खड्काका कानुनी सल्लाहकार समेत रहेका सेवक पोखरेलले सेतोपाटीलाई बताए। खड्काको कम्पनीले २०७३ चैत १८ गते लैनचौरस्थित नेपाल स्काउटको जग्गा र त्यसमा भएको घर भाडामा लिने सम्झौता गरेको थियो। ३ रोपनी जग्गा र दुइटा भवनमा रहेका ४८ वटा सटरको खड्काको कम्पनीले भाडा उठाएर तिर्दै आएको थियो। स्काउटले संसदीय समितिमा दिएको उजुरी अनुसार खड्का ल्यान्ड डेभलपमेन्ट प्रालिसँग सुरूमा १० वर्षको लिज सम्झौता भएको थियो। तर २०७५ सालमा करार समाप्त भएपछि मन्त्री खड्काको कम्पनीले करार अवधि १५ वर्ष रहेको भन्दै बखेडा झिकेको थियो। खड्का ल्यान्ड डेभलपमेन्ट कम्पनीका कानुनी सल्लाहकार समेत रहेका पोखरेलले भने २०७७ सालबाट मात्र भाडाको विषयमा समस्या सुरू भएको बताए। '२०६५ देखि २०७७ असार मसान्तसम्म एक दिन पनि हामीले भाडा ढिला दिएनौं,' पोखरेलले भने, 'जब लोकबहादुर भण्डारी प्रमुख आयुक्त बनेर आउनुभयो, यसमा राजनीतिक रङ दिनुभयो,' पोखरेलले भने, 'कोभिडका बेला हामीले भाडामा लगाएकाहरूले सटर छाड्न थाले। उहाँले पनि बत्ती काट्नुभयो। गेटमा ताल लागउनुभयो। शौचालय प्रयोग गर्न दिनुभएन। व्यवसायीहरू पलायन भए। केही भागे। अनि भाडा तिर्ने क्रम अनियमित भयो।' पोखरेलले नेपाल स्काउटलाई खड्का ल्यान्ड डेभलपमेन्ट कम्पनीले भाडाको रकम तिर्न बाँकी रहेको स्वीकार गरे। 'अहिले पनि चुक्ता भएको अवस्था छैन। तर ५ करोड रूपैयाँ बाँकी भन्ने तथ्यांक गलत छ। त्यसमा जरिवाना र ब्याज जोडिएको छ। घर भाडामा ब्याज लगाउन मिल्दैन। स्काउटले १९ दिनदेखि २१ दिनको समेत चक्रवर्ती हिसाबले ब्याज लगाएको छ,' पोखरेलले भने, 'हामीले अहिले साँवा भुक्तानी गर्दैछौं। अब करिब करिब एक करोड तिर्न बाँकी छ। १० दिनभित्र तिर्छौं।' उनले साँवा भुक्तानीपछि अहिले प्रशासनले लगाएको ताला खोल्ने विषयमा नेपाल स्काउटसँग सहमति नजिक पुगिएको दाबी गरे। पोखरेलको दाबीबारे सोध्न सेतोपाटीले सम्पर्क गर्न खोज्दा नेपाल स्काउटका प्रतिनिधि उपलब्ध भएनन्। "
    },
    {
        "title": "लोकसेवा आयोगका अध्यक्ष रेग्मीको गुनासो- मन्त्रीहरूबाटै कानुन कार्यान्वयन भएन",
        "link": "https://www.setopati.com/politics/345826",
        "content": "लोकसेवा आयोगका अध्यक्ष माधवप्रसाद रेग्मीले बिपी कोईराला स्वास्थ्य विज्ञान प्रतिष्ठान, धरान लोकसेवा आयोगको दायरामा आउन नमानेको गुनासो गरेका छन्। बुधबार राज्य, व्यवस्था तथा सुशासन समितिको बैठकमा बोल्दै अध्यक्ष रेग्मीले चिकित्सा विज्ञान राष्ट्रिय प्रतिष्ठान पनि अहिलेसम्म लोकसेवा आयोगको दायरामा नआएको गुनासो गरेका हुन्। ‘संविधान बमोजिम लोकसेवा आयोगको कार्य क्षेत्रभित्र पर्नुपर्ने दुइटा संस्था अहिलेसम्म आएका छैनन्,' उनले भने ,'चिकित्सा विज्ञान राष्ट्रिय प्रतिष्ठान र बिपी कोईराला मेडिकल इन्स्टिच्युट धरान दुई वटा संस्था हाम्रो दायरामा आइरहेका छैनन्।' पटक पटक सम्पर्क गर्दा पनि ऐन, कानुनमा भएको प्रावधान बाहिर गएर आयोगको दायरामा भरसक आउन नपरोस् भन्ने ध्येयका साथ बिपी कोईराला स्वास्थ्य विज्ञान प्रतिष्ठान, धरान लागेको उनको दाबी छ।  'कानुनमा भएको प्रावधानभन्दा पनि लोकसेवा आयोगको दायरामा भरसक आउन नपरोस्, आएपछि आफ्नो ढंगले लोकसेवा आयोगले सिस्टममा लग्छ भन्ने खालको कारणले हो वा के कारणले हो, उहाँहरू धेरै पटक सम्पर्क गर्दा पनि आउन सक्नुभएको छैन। उहाँहरूको विनियममा लोकसेवा आयोग, स्वास्थ्य मन्त्रालय र अर्थ मन्त्रालयले परामर्श दिइसकेको छ।' अध्यक्ष रेग्मीले विकृति, विसंगति अन्त्य गर्न सरकारका मन्त्रीहरुले इमान्दार भएर ऐन कार्यान्वयन गर्न आग्रह गरे। सांसदहरूले नै ऐन, कानुन बनाउने तर आफैं सरकारमा गएको बेला कार्यान्वयन नहुने उनको गुनासो छ। 'जे समस्याहरू छ त्यसको गहिराइमै गएर ऐन, कानुन बनाइदिनुपर्यो, मान्य सदस्यज्युहरूले,' उनले भने, 'मान्य मन्त्रीज्युले ऐनको लेटर र स्पिडअनुसार इमान्दारितपूर्वक ऐन, कानुन कार्यान्वयन गरिदिनुपर्यो। कार्यान्वयन गर्ने सम्बन्धमा लोक सेवा आयोगको तर्फबाट र ऐन, कानूनमा खासै समस्या छैन। कार्यान्वयन सम्बन्धमा के कारणले भएका छैनन्, त्यो सुधार तपाईंहरुले नै गर्नुपर्यो।' आयोगले आगामी दिनमा राष्ट्रिय परिचयपत्र, निजामति किताबखाना र लोकसेवा आायोगको अनलाइन प्रणालीबीच अन्तरआबद्धता गर्ने रणनीति बनाएको पनि अध्यक्ष रेग्मीले बताए। न्युज एजेन्सी नेपाल "
    },
    {
        "title": "म आएको छु, फेरि देश हिँड्छ: प्रधानमन्त्री ओली",
        "link": "https://www.setopati.com/politics/345822",
        "content": "प्रधानमन्त्री केपी शर्मा ओलीले देशमा स्थिरता, स्थायित्व र सुशासन दिन वर्तमान सरकार बनेको बताएका छन्। बुधवार तेह्रथुममा आयोजित कार्यक्रममा बोल्दै उनले देशलाई विकासको गतिमा अघि बढाउने संकल्पसहित वर्तमान सरकार बनेको बताएका हुन्। आफूले अघिल्लो कार्यकालमा देशभर ३९६ वटा १५ शय्याको अस्पताल निर्माण गर्न सुरू गरेको र अहिले सयभन्दा बढी सञ्चालन भइरहेको उनको भनाइ छ। आफू प्रधानमन्त्रीबाट हटेको दिनदेखि देशमा विकास निर्माणका कामको गति रोकिएको दाबी गर्दै उनले भने, ‘१५ बेडको अस्पताल मैले एकै पटक देशभर ३९६ वटाको शिलान्यास गरेको थिएँ। त्यसका लागि बजेट छुट्याएको थियो। जसमा अहिले लगभग सय वटा अस्पताल चलिसके होलान्। मैले नै अहिले आएर धेरै वटा उद्घाटन पनि गरेँ। म हिँडे देश हिँड्न छोड्यो, म प्रधानमन्त्रीबाट हटेँ देश हिँड्न छोड्यो। म आएको छु, फेरि देश हिँड्छ।’ प्रधानमन्त्री ओलीले देशभरका सबै विद्यार्थीलाई गुणस्तरीय शिक्षा उपलब्ध गराउनुपर्नेमा पनि जोड दिए। (न्युज एजेन्सी नेपाल) "
    },
    {
        "title": "कांग्रेसका ८ भ्रातृ संस्थाको महाधिवेशन गर्न देउवाले बनाए निर्देशन समिति",
        "link": "https://www.setopati.com/politics/345812",
        "content": "नेपाली कांग्रेसका सभापति शेरबहादुर देउवाले पार्टीका ८ वटा भ्रातृ संस्थाको महाधिवेशन गर्न केन्द्रीय निर्देशन समिति गठन गरेका छन्। सभापति देउवाले बुधबार नेपाल दलित संघ, नेपाल महिला संघ, नेपाल किसान संघ, नेपाल भूपू सैनिक संघ, लोकतान्त्रिक खेलकुद संघ, लोकतान्त्रिक अपाङ्ग संघ, नेपाल थारू संघ र नेपाल प्रजातन्त्र सेनानी संघको निर्देशन समिति संयोजक र सदस्यहरू मनोनीत गरेको मुख्यसचिव कृष्णप्रसाद पौडेलले जानकारी दिए। चैतभित्रै महाधिवेशन गर्न सहजीकरणका लागि निर्देशन समिति गठन गरिएको कांग्रेसले जनाएको छ। यसअघि सभापति देउवाले नेपाल महिला सघ, नेपाल तरूण दल र नेपाल विद्यार्थी संघको महाधिवेशन केन्द्रीय निर्देशन समिति असोज १६ गते गठन गरेका थिए। त‍ीमध्ये नेपाल महिला संघ महाधिवेशन केन्द्रीय निर्देशन समितिमा संशोधन गरिएको मुख्यसचिव पौडेलले बताए। कुन समितिमा को छन् संयोजक र सदस्य? नेपाल दलित संघ महाधिवेशन केन्द्रीय निर्देशन समिति १. सहमहामन्त्री जीवन परियार — संयोजक २. केन्द्रीय सदस्य लक्ष्मी परियार — सदस्य ३. केन्द्रीय सदस्य शान्ति परियार विक — सदस्य नेपाल महिला संघ महाधिवेशन केन्द्रीय निर्देशन समिति (संशोधन गरिएको) १. प्रवक्ता प्रकाशशरण महत — संयोजक २. केन्द्रीय सदस्य पुष्पा भुसाल — सदस्य ३. केन्द्रीय सदस्य रुक्मिणी कोइराला — सदस्य नेपाल किसान महासंघ महाधिवेशन केन्द्रीय निर्देशन समिति १. केन्द्रीय सदस्य रमेश रिजाल — संयोजक २. केन्द्रीय सदस्य राजेन्द्रकुमार के.सी. — सदस्य ३. केन्द्रीय सदस्य अञ्जनी श्रेष्ठ — सदस्य नेपाल भूतपूर्व सैनिक संघ महाधिवेशन केन्द्रीय निर्देशन समिति १. केन्द्रीय सदस्य एनपी साउँद — संयोजक २. केन्द्रीय सदस्य टेकप्रसाद गुरुङ — सदस्य ३. केन्द्रीय सदस्य महेन्द्रकुमारी लिम्बू — सदस्य नेपाल लोकतान्त्रिक खेलकुद संघ महाधिवेशन केन्द्रीय निर्देशन समिति १. केन्द्रीय सदस्य मोहनबहादुर बस्नेत — संयोजक २. केन्द्रीय सदस्य उमेशजंग रायमाझी — सदस्य ३. केन्द्रीय सदस्य गणेश लामा — सदस्य राष्ट्रिय लोकतान्त्रिक अपाङ्ग संघ महाधिवेशन केन्द्रीय निर्देशन समिति १. केन्द्रीय सदस्य मधु आचार्य — संयोजक २. केन्द्रीय सदस्य सरस्वती बजिमय — सदस्य ३. केन्द्रीय सदस्य मदनकृष्ण श्रेष्ठ — सदस्य नेपाल थारू संघ महाधिवेशन केन्द्रीय निर्देशन समिति १. केन्द्रीय सदस्य उदयशम्शेर राणा — संयोजक २. केन्द्रीय सदस्य गोपाल दहित — सदस्य ३. केन्द्रीय सदस्य योगेन्द्र चौधरी — सदस्य नेपाल प्रजातन्त्र सेनानी संघ महाधिवेशन केन्द्रीय निर्देशन समिति १. केन्द्रीय सदस्य गोविन्दराज पोखरेल — संयोजक २. केन्द्रीय सदस्य मुक्ताकुमारी यादव — सदस्य ३. केन्द्रीय सदस्य कान्तिका सैजुवाल — सदस्य   "
    },
    {
        "title": "एमालेले माग्यो उपचुनाव भएका ठाउँको रिपोर्ट",
        "link": "https://www.setopati.com/politics/345797",
        "content": "नेकपा (एमाले) ले प्रदेश र जिल्ला कमिटीसँग उपनिर्वाचन भएका ठाउँको रिपोर्ट मागेको छ। मंगलबार पार्टी कार्यालयमा बसेको ४१ औं सचिवालय बैठकले उपनिर्वाचनको समीक्षा गर्दै मातहतका कमिटीबाट रिपोर्ट माग्ने निर्णय गरेको एक सदस्यले जानकारी दिए। उनकाअनुसार प्रदेश र उपनिर्वाचन भएका जिल्लालाई प्रतिवेदन बुझाउने समयसीमा भने तोकिएको छैन। सचिवालय बैठकमा महासचिव शंकर पोखरेलले निर्वाचनको समीक्षा पेस गरेका थिए। उनले बैठकमा काठमाडौं महानगरपालिकाको वडा नम्बर १६ र कीर्तिपुर नगरपालिकाको प्रमुखसहित दुई वटा वडामा एमालेले अपेक्षाअनुसार परिणाम ल्याउन नसकेको बताएका थिए। उनले काठमाडौंको चुनावी परिणामबाट पार्टी पंक्ति गम्भीर बन्नुपर्ने बताएका थिए। बैठकपछि उपमहासचिव प्रदीप ज्ञवालीले पनि सहरी क्षेत्रको जनमतबाट एमाले पाखा लाग्दै गएकाप्रति एमाले गम्भीर रहेको उल्लेख गरे। उनले यो निर्वाचनमा मतदाताले मत परिवर्तन गरेको पनि बताए। राजनीतिक दलहरूले यसअघिको जितेका ठाउँमा हार व्यहोरेको र पराजित भएको ठाउँमा जितेको भन्दै मत परिवर्तन भएको उनको तर्क थियो। ’समग्र रूपमा एमालेले उपलब्धि हासिल गरेको छ। हाम्रा जितेका ७ वटा पद रिक्त भएको थियो। यो उपनिर्वाचनमा एउटा अध्यक्ष, दुई उपाध्यक्ष र पाँचवटा वडाध्यक्ष जितेका छौं। तथापि हामीले परिणामलाई गम्भीरतापूर्वक लिएका छौं। खास गरी काठमाडौं, कीर्तिपुर, काठमाडौंको १६ नम्बर वडा, कीर्तिपुरका केही वडामा हामीले जे परिणामको अपेक्षा गरेका थियौं, सोचेजस्तो परिणाम आएन। यसमा हामी गम्भीर छौं,’ उनले भने। उनले सहरी जनमतसँग पार्टीलाई जोड्दै लैजानुपर्ने देखिएको पनि बताएका थिए। ‘स्थानीय तहमा जनमत परिवर्तन भएको छ। के कारणले जनप्रतिनिधिले आफ्नो प्रभाव छाड्न सकेनन्, एउटाले जितेको ठाउँमा अर्काले जित्ने स्थिति भयो, मतको परिवर्तनका स्थिति देखियो। यसमा जनप्रतिनिधिहरूले जनताको मन जित्नेगरी काम गर्नुपर्छ,’ उनले भने। चुनावलगत्तै महासचिव पोखरेलले चुनाव भएका जिल्लाका अध्यक्ष, इन्चार्जसहितको भर्चुअल बैठक राखेका थिए। त्यहाँ निर्वाचनबारे प्रारम्भिक समीक्षा भएको पार्टी केन्द्रीय सदस्य नीरज आचार्यले जानकारी दिए। उनकाअनुसार भर्चुअल बैठकमा काठमाडौंका इन्चार्ज र अध्यक्ष भने सहभागी थिएनन्। काठमाडौं इन्चार्ज आनन्द पोखरेल र अध्यक्ष दीपक निरौला छन्। भर्चुअल बैठकमा तयारी राम्रो भएको ठाउँमा चुनावी परिणाम पार्टीको पक्षमा आएको र तयारी नगरेको ठाउँमा एमालेले पराजय व्यहोरेको धारणा जिल्ला अध्यक्ष र इन्चार्जहरूले राखेका थिए। मंगलबार नै बागमती प्रदेश कमिटीको बैठक बसेको थियो। बैठकमा काठमाडौंको स्थानीय तहको उपनिर्वाचनको समीक्षा भएको थियो। बैठकमा कीर्तिपुर र काठमाडौं–१६ मा चुनाव जितिन्छ भनेर जिल्ला कमिटीले गलत रिपोर्टिङ गरेको भनेर आलोचना भएको एक सदस्यले बताए। ‘उहाँहरूले मतदाताको मनोविज्ञान, पार्टी संगठनको स्थिति, जनप्रतिनिधिहरूको भूमिका नबुझी चुनाव जितिन्छ भनेर रिपोर्टिङ गर्नुभयो, नेतृत्वले त्यसैको भर पर्दा पराजय व्यहोर्नुपर्‍यो,’ बैठकको निष्कर्ष सुनाउँदै ती सदस्यले भने, ‘यो चुनावले काठमाडौंमा संगठनात्मक अवस्था कमजोर रहेको बताएको छ।’ जिल्लाको रिपोर्टिङको आधारमा प्रतिवेदन तयार पारेर प्रदेशले केन्द्रलाई बुझाउने पनि जानकारी दिए। मंसिर १६ गते भएको निर्वाचनमा एमालेले दैलेखको महाबु गाउँपालिकाको अध्यक्ष, बाजुराको स्वामीकार्तिक खापर गाउँपालिका र दोलखाको गौरीशंकर गाउँपालिकाको उपाध्यक्ष जितेको थियो। त्यस्तै सिरिजंघा गाउँपालिका–३, ओलखढुंगाको मोलुङ गाउँपालिका–५, महोत्तरीको रामगोपालपुर नगरपालिका–२, कपिलवस्तुको शुद्धोधन गाउँपालिका–१, दैलेखको दुल्लु नगरपालिका–१३ को वडाध्यक्ष जितेको थियो। यसपटक एमालेले जितेका सात वटा वडामा उपचुनाव भएकामा दैलेखको दुल्लु–१३ बाहेक अन्यत्र कतै पनि जित जोगाउन सकेन। "
    },
    {
        "title": "६ अर्ब बढी खर्चेर सिंहदरबारभित्र बनाइँदैछ नयाँ संसद भवन (तस्बिरहरू)",
        "link": "https://www.setopati.com/politics/345799",
        "content": "सिंहदरबारभित्र संघीय संसद भवन निर्माणाधीन छ। सिंहदरबारको पुतली बगैंचा रहेको ठाउँमा एक सय ७३ रोपनी क्षेत्रमा संघीय संसद भवन निर्माणको काम भइरहेको हो। यो भवन ६ अर्बभन्दा बढी रकम खर्च गरेर निर्माण भइरहेको छ। संघीय संसदका दुवै सदन प्रतिनिधिसभा र राष्ट्रिय सभा, संसदीय समितिहरू, संसदीय दलका कार्यालयसमेत रहने गरी १२ वटा ब्लक सहितको भव्य संरचना निर्माण भइरहेको छ। भवन निर्माणको ठेक्का तुँदी सेक ज्वाइन्ट भेन्चरले पाएको थियो। भवन निर्माणको काम तीव्र गतिमा अघि बढेको छैन। त्यसकारण पटक-पटक म्याद थप गरिँदै आइएको छ। यो भवन शिलान्यास २०७६ असोज १ गते तत्कालीन प्रधानमन्त्री केपी शर्मा ओलीले गरेका थिए। संघीय संसद भवन नहुँदा २०६४ पछि सरकारले नयाँ बानेश्वरको अन्तर्राष्ट्रिय सम्मेलन केन्द्रलाई भाडामा लिएर संघीय संसद भवनको रूपमा प्रयोग गर्दै आएको छ।  तस्बिरहरू:        "
    },
    {
        "title": "रवि लामिछानेलाई लगिँदै पोखरा",
        "link": "https://www.setopati.com/politics/345771",
        "content": "पर्सा जिल्ला सरकारी वकिल कार्यालयले सहकारी ठगीको अभियोगमा हिरासतमा लिएर अनुसन्धान भइरहेका राष्ट्रिय स्वतन्त्र पार्टीका सभापति रवि लामिछानेलाई पोखरातर्फ पठाएको छ। बयान पूरा भएपछि उक्त कार्यालयले लामिछानेलाई विमानबाट कास्की पठाउने क्रममा सिमरा विमानस्थलमा पुर्‍याएको छ। जिल्ला सरकारी वकिल कार्यालयका प्रमुख भोलानाथ निरौला सहितको टोलीले लामिछानेसँग बयान लिएको थियो। पर्सा जिल्ला प्रहरी कार्यालयका प्रमुख किशोर लम्सालले लामिछानेलाई सिमराबाट काठमाडौं हुँदै कास्की पुर्‍याइने बताए। "
    },
    {
        "title": "जफत गरेको रूसी सम्पत्तिबाट अमेरिकाले युक्रेनलाई दियो २० अर्ब डलर",
        "link": "https://www.setopati.com/politics/345770",
        "content": "अमेरिकाले युक्रेनलाई २० अर्ब डलर सहायता दिएको छ। उसले जफत गरेको रूसी सम्पत्तिबाट युक्रेनलाई २० अर्ब अमेरिकी डलर ऋण सहायता गरेको हो। अमेरिकी अर्थमन्त्री जेनेट यलेनले मंगलबार नै २० अर्ब डलर विश्व बैंकको फण्डमा जम्मा गरेको र त्यहाँबाट युक्रेनले पाउने बताएका हुन्। रूसले युक्रेनमा आक्रमण गरेपछि जी७ र युरोपियन युनियनका राष्ट्रहरूले रूसको केन्द्रीय बैंकले पश्चिमा देशहरूमा राखेको करिब ३२५ अर्ब डलर सम्पत्ति रोकेर राखेका छन्। पश्चिमा राष्ट्रहरूको समूह जी७ को गत जुनमा इटालीमा भएको शिखर सम्मेलनमा रूसको त्यही पैसा प्रयोग गरी युक्रेनलाई ५० अर्ब डलर सहायता दिने सहमति भएको थियो। त्यसमध्ये अमेरिकाले २० अर्ब डलरको ऋण दिने प्रतिबद्धता व्यक्त गरेको थियो।  अमेरिकाले २०२४ को अन्तिमसम्ममा युक्रेनलाई सहायता रकम उपलब्ध गराउने प्रतिबद्धता व्यक्त गरेको थियो। सोही अनुसार उसले मंगलबार २० अर्ब डलर पठाएको हो। बाँकी ३० मध्ये  युरोपियन युनियनले २० अर्ब डलरको बेलायत, जापान र क्यानडाले पनि मिलेर १० अर्ब डलरको ऋण दिनेछन्। अमेरिकाले गैरसैन्य ऋण वर्ल्ड बैंक ट्रस्ट फन्ड मार्फत दिन्छ। यो ऋण रोकिएर राखिएको रूसी सम्पत्तिबाट हुने आम्दानीबाटै तिरिने छ। युक्रेनले तिर्नुपर्दैन। युक्रेनले अहिलेसम्म ३०० सय अर्ब डलरभन्दा बढी सैन्य र आर्थिक सहायता पाइसकेको छ। अमेरिकाले धेरै सैन्य सहयोग गरेको छ भने युरोपेली देशले आर्थिक सहायता गरेका छन्। राष्ट्रपति निर्वाचित भएका डोनाल्ड ट्रम्प भने युक्रेनलाई अमेरिकाले दिने सहायता घटाउने बताउँदै आइरहेका छन्। उनले आफू राष्ट्रपतिको जिम्मेवारी सम्हालेपछि रूस-युक्रेन युद्ध अन्त्य गर्ने बताउँदै आएका छन्। ट्रम्पले जनवरी २० मा जिम्मेवारी सम्हाल्दैछन्। "
    },
    {
        "title": "प्रमुख सूचना आयुक्त र आयुक्तहरूले लिए शपथ",
        "link": "https://www.setopati.com/politics/345768",
        "content": "राष्ट्रिय सूचना आयोगका प्रमुख आयुक्त र आयुक्तहरूले शपथ लिएका छन्। बुधबार बिहान बालुवाटारमा प्रमुख आयुक्त सुरेशप्रसाद आचार्यले प्रधानमन्त्री केपी शर्मा ओलीसमक्ष शपथ लिएका हुन्। साथै प्रधानमन्त्रीको उपस्थितिमा प्रमुख आचार्यले आयुक्तहरू गगन विष्ट र दुर्गा भण्डारीलाई शपथ गराएका हुन्। कार्यक्रममा सञ्चार तथा सूचना प्रविधिमन्त्री पृथ्बीसुब्बा गुरुङ, मन्त्रालयका सचिव राधिका अर्याल लगायतको उपस्थिति रहेको थियो। शपथपछि शुभकामना दिँदै प्रधानमन्त्री ओलीले संविधानमा व्यवस्था भएको मौलिक हकका रुपमा सूचनाको हकको कार्यान्वयन र उपयोगका लागि आयोगको भूमिका प्रभावकारी हुनुपर्ने बताएका थिए। असम्बन्धित व्यक्तिले अनेक सूचना मागेर सरकारका कामलाई अलमल्याउने प्रवृत्तिलाई प्रोत्साहन गर्न नहुने पनि उनको भनाइ थियो। लोकतन्त्रको उपयोग गर्दा आफ्ना न्यायोचित हक, अधिकारको उपयोग गर्नुपर्ने तर लोकतन्त्र र अराजकतालाई छुट्टाएर काम गर्नुपर्नेमा उनले जोड दिए। मन्त्रिपरिषद्को मंसिर ६ गतेको बैठकले सिफारिस समितिको सिफारिका आधारमा उनीहरूलाई नियुक्त गर्ने निर्णय गरेको थियो। आयोगका अघिल्ला पदाधिकारीको कार्यकाल यही मंसिर २३ गतेदेखि सकिएको थियो। "
    },
    {
        "title": "संघीय निजामती सेवा विधेयक: कर्मचारीको अवकाशको उमेर बढाउन सांसद योगेश भट्टराईको जोड",
        "link": "https://www.setopati.com/politics/345744",
        "content": "नेकपा एमालेका सांसद योगेश भट्टराईले कर्मचारीको अवकाशको उमेर बढाउनुपर्ने बताएका छन्। प्रतिनिधि सभाको राज्य व्यवस्था समितिमा संघीय निजामती विधेयक माथिको छलफलको क्रममा भट्टराईले नेपालीको सरदर आयु बढेकाले अवकाशको उमेर बढाउनुपर्ने बताए।  ‘सय वटा मुलुकमा अवकाशको उमेर ६५ वर्ष रहेछ। केहीमा ६७ वर्ष छ,’ भट्टराईले भने, ‘नेपालमा सामान्यतया अवकाशको उमेर ६० वर्ष देखिन्छ। नेपालमा पनि अहिले सरदर आयु बढेको छ। त्यसैले उपसचिवमाथि सहसचिव र सचिवको ६५ वर्ष गर्नुपर्छ। त्यो भन्दा तल ६२ वर्ष गर्नुपर्छ।’ भट्टराईले कर्मचारीहरूलाई अवकाशलगत्तै कुनै नियुक्ति गर्न नहुने बताए। ‘अर्को निकायमा नियुक्ति हुन जाने कुलिङ पिरियड दुई वर्ष राख्नुपर्छ,’ भट्टराईले भने, ‘नियुक्ति हुनुस् तर कुलिङ पिरियड राख्नुपर्छ।’  एकीकृत समाजवादीका सांसद शेरबहादुर कुँवरले पनि अवकाशलगत्तै अर्को ठाउँमा कर्मचारीलाई नियुक्ति दिन नहुने बताए।    ‘अवकाश भएकालाई दुई चार वर्ष होल्डमा राखौं,’ कुँवरले भने, ‘तत्कालै अर्को निकायमा नपठाऔं।’ प्रतिनिधि सभाको राज्य व्यवस्था समितिले संघीय निजामती सेवा विधेयकबारे छलफल सुरू गरेको छ। समितिले अहिले संशोधनर्कताहरूलाई बोलाएर छलफल गरिरहेको छ। विधेयकमाथि सांसदहरूले एकल र संयुक्त रूपमा १२४ वटा संशोधन दर्ता गराएका छन्। विधेयकको १५८३ वटा विषयमा संशोधन परेको छ।  "
    },
    {
        "title": "रास्वपाका पदाधिकारीले अदालतको अवहेलना गरेको मुद्दामा लिखित जबाफ माग",
        "link": "https://www.setopati.com/politics/345739",
        "content": "राष्ट्रिय स्वतन्त्र पार्टी (रास्वपा) का पदाधिकारीहरूले अदालतको अवहेलना गरेको रिटमा लिखित जबाफ माग गरेको छ। मंगलबार न्यायाधीश विनोद शर्मा र महेश शर्मा पौडेलको इजलासले लिखित जबाफ माग गर्ने आदेश दिएको हो। यसअघि मंसिर ११ गते न्यायाधीशहरू मनोजकुमार शर्मा र नृपध्वज निरौलाको इजलासले थप विवरण माग गर्ने आदेश दिएको थियो। अधिवक्ता अनुपम भट्टराईले रास्वपाका नेताहरूले अदालतको अवहेलना हुने गरी प्रदर्शन गरेको भन्दै कात्तिक १४ गते सर्वोच्च अदालतमा रिट दायर गरेका थिए। तर सहरजिष्ट्रार अच्युत कुइँकेलले रिट दरपीठ गरेका थिए। उक्त रिटमा पुनर्विचार गर्न भन्दै अधिवक्ता भट्टराईले पुन: निवेदन दिएका थिए। कात्तिक २७ गते न्यायाधीश विनोद शर्माको इजलासले उक्त दरपीठ बदर गरी रिट दर्ता गर्न आदेश दिएको थियो। आदेशसँगै सर्वोच्चले कात्तिक २९ गते रिट दायर गरेको थियो। यस्तै, रास्वपा कार्यवाहक प्रवक्ता सांसद मनिष झाले पोखरामा न्यायाधीशमाथि नै प्रश्न उठाएको पनि रिटमा उल्लेख छ। ‘रास्वपा सांसद मनिष झाले भने-न्यायाधीशलाई सोध्नुहोला, तपाईं कुन पार्टीको? लगायत कुरा प्रत्यक्ष भनेका छन् सार्वभौम संसदको सांसद पद धारण गरेको विपक्षीहरूले अदालत प्रतिको जनआस्थालाई भत्काउने गरी सञ्चालन गर्दै आएको कार्यले विपक्षीहरूलाई थप सजाय हुनुपर्छ,’ रिटमा भनिएको छ। अधिवक्ता भट्टराईले रास्वपा केन्द्रीय पदाधिकारी, बागमती प्रदेश सभापति अच्युतम लामिछाने, सांसदहरू मनिष झा, स्वर्णिम वाग्ले, सुमना श्रेष्ठ, विराजभक्त श्रेष्ठ, तोसिमा कार्की, सोबिता गौतम, अशोककुमार चौधरी, असिम शाह, गणेश पराजुली, चन्दा कार्की, डोलप्रसाद अर्याल, निशा डाँगी, बिन्दबासिनी कंसकार, बिनिता कठायत, लक्ष्मी तिवारी, शिव नेपाली, शिशिर खनाल, सन्तोष परियार र हरि ढकाललाई विपक्षी बनाएर रिट दर्ता गराएका हुन्। सहकारी ठगी र संगठित अपराध कसुरमा गत कात्तिक २ गते रास्वपा सभापति रवि लामिछाने पक्राउ परेका थिए। त्यसबेलादेखि नै रास्वपाले राजनीतिक प्रतिशोधका आधारमा सभापति लामिछानेलाई पक्राउ गरेको भन्दै सडक प्रदर्शन गरेको थियो। "
    },
    {
        "title": "के छ नेपाल-चीनबीच भएको बिआरआई फ्रेमवर्क सम्झौतामा?",
        "link": "https://www.setopati.com/politics/345733",
        "content": "सरकारले नेपाल र चीनबीच भएको बिआरआई फ्रेमवर्क सम्झौता सार्वजनिक गरेको छ। मंगलबार परराष्ट्र मन्त्रालयले वेबसाइटमार्फत उक्त दस्तावेज सार्वजनिक गरेको हो। सार्वजनिक गरिएको दस्तावेजअनुसार आर्थिक सहकार्य, यातायात र कनेक्टिभिटी, व्यापार औद्योगिक विकास र लगानी, भन्सारमा सहकार्य  गर्ने विषयलाई प्राथमिकतामा राख्ने उल्लेख छ। ‘चिनियाँ पक्षले नेपालको विकासमा सहयोग गर्न प्राविधिक र आर्थिक सहयोग गर्नेछ,’ फ्रेमवर्कमा उल्लेख छ, ‘दुबै पक्षको आवश्यकताका आधारमा परियोजनाहरूमा प्राविधिक सहयोग र ‘एड फाइनान्सिङ मोडालिटी’ तयार पारिनेछ।’ बिआरआई फ्रेमवर्क अन्तर्गत चिनियाँ पक्षबाट नेशनल डेभलपमेन्ट फर रिफर्म कमिसन र नेपालको पक्षबाट परराष्ट्र मन्त्रालयले नेतृत्व गर्ने उल्लेख छ। ‘फ्रेमवर्क फर बिआरआई कोअपरेशन सम्झौता भएकै दिनदेखि कार्यान्वयनमा आउने पनि दस्तावेजमा उल्लेख छ। ‘यो फ्रेमवर्क सम्झौता भएकै दिनदेखि सक्रिय हुनेछ। यो तीन वर्षसम्म लागू हुन्छ र अर्को तीन वर्षका लागि स्वतः समयसीमा बढ्नेछ,’ दस्तावेजमा उल्लेख छ, ‘सम्झौता अन्त्य गर्न परेमा, रद्द गर्न चाहने पक्षले तीन महिना अघि नै जानकारी दिनुपर्नेछ।’ चलिरहेका परियोजनामा भने यो नियम लागू नहुने फ्रेमवर्कमा उल्लेख छ। बिआरआई फ्रेमवर्क अन्तर्गत टोखा-छहरे सुरूङमार्ग, हिल्सा सिमकोट सडक, किमाथांका-खाँदबारी सडक र पुल, चीन नेपाल क्रसबोर्डर रेल्वे, अमरगढी सिटीहल, जिलोङ-रसुवागढी-चिलिमे क्रसबोर्डर ट्रान्समिसन लाइन, मदन भण्डारी विज्ञान तथा प्रविधि विश्वविद्यालय, काठमाडौं वैज्ञानिक केन्द्र तथा विज्ञान संग्रहालय, चीन-नेपाल मैत्री औद्योगिक पार्क र झापा स्पोर्ट्स एण्ड एथ्लेटिक्स कम्लेक्सलाई सूचीकृत गरिएको छ।  "
    },
    {
        "title": "मैले चीनसँग गरेको सहमतिलाई फोटोकपी गरेर ओलीले प्रचार गरे: प्रचण्ड",
        "link": "https://www.setopati.com/politics/345723",
        "content": "नेकपा (माओवादी केन्द्र) का अध्यक्ष पुष्पकमल दाहाल 'प्रचण्ड' ले आफू प्रधानमन्त्री भएका बेला चीनसँग गरेका बिआरआई सहमति र समझदारीलाई अहिलेका प्रधानमन्त्री केपी शर्मा ओलीले फोटोकपी गरेर प्रचार गरिराखेको आरोप लगाएका छन्। मंगलबार चितवनमा पार्टीले गरेको खबरदारी सभामा बोल्दै अध्यक्ष दाहालले आफू प्रधानमन्त्री हुँदा भारत र चीनसँग सन्तुलित सम्बन्ध राखेको पनि बताए। ‘नेपाल र नेपाली जनताको वृहत्तर हितको निम्ति गरिएका समझदारी र सहमतिहरू दुरगामी थिए। मलाई अहिले खुसी पनि लाग्छ, अलिअलि दया पनि लाग्छ हाम्रो अहिलेका प्रधानमन्त्रीलाई देख्दा। मैले गत साल गरेका सबैलाई फोटोकपी गरेर मैले गरेको भनेर प्रचार गरिराख्नु भएको छ। ती सबै गत साल गरिएका सहमति र समझदारी हुन्। केपी ओलीले नयाँ भनेको एउटा सिन्को भाँचेको मैले देखेको छैन।’ आफूले गरेको कामलाई प्रधानमन्त्री ओलीले मान्यता दिएकोमा आफूलाई खुसी भने लागेको प्रचण्डको भनाइ छ। ‘तैपनि मलाई गर्व छ मैले गरेका कामलाई केपीजीले मान्यता दिए नि। त्यसका लागि उहाँलाई धन्यवाद छ,’ प्रचण्डले भने। यो पनि: चितवनमा प्रचण्डले भने- रविलाई किन राख्नपर्‍यो हिरासतमा, हाजिरी जमानीमा छोडिदिए भइहाल्यो नि! "
    },
    {
        "title": "चितवनमा प्रचण्डले भने- रविलाई किन राख्नपर्‍यो हिरासतमा, हाजिरी जमानीमा छोडिदिए भइहाल्यो नि!",
        "link": "https://www.setopati.com/politics/345716",
        "content": "नेकपा (माओवादी केन्द्र) का अध्यक्ष पुष्पकमल दाहाल 'प्रचण्ड' ले राष्ट्रिय स्वतन्त्र पार्टीका सभापति रवि लामिछानेलाई हाजिरी जमानीमा छाडिदिए पनि हुने बताएका छन्। मंगलबार चितवनमा पार्टीले आयोजना गरेको खबरदारी सभामा बोल्दै प्रचण्डले देशको चौथो पार्टीको नेता भागेर विदेश जाने स्थिति नरहने पनि बताए। ‘मैले सरकार र सरकारवादी पार्टीका नेताहरूलाई भनेको छु, किन राख्नपर्‍यो हिरासतमा हाजिरी जमानीमा छोडिदिए भइहाल्यो नि!,’ प्रचण्डले भने, ‘जे जे जाँचबुझ गर्नुछ गरे हुन्छ नि। स्वयम रविले पनि अदालतको फैसला जेसुकै होस् मान्न तयार छु भनेपछि त्यो रवि लामिछानेसँग यति धेरै तर्सिनुपर्ने?’ कांग्रेस र एमाले कति कमजोर रहेछन् भन्ने प्रमाण रविसँग तर्सिएका कुराले देखाउने पनि उनले बताए। ‘एउटै मानिससँग उनीहरू कति आतंकित छन् भन्ने कुरा प्रमाण मात्र हो,’ उनले भने।  उनले यो तरिकाबाट कांग्रेस र एमालेको आयु नलम्बिने पनि बताए।  सरकारले रविमाथि अत्याचार गरिराखेमा संसदको विशेष अधिवेशन बोलाएर त्यहाँबाट नयाँ लडाइँ लड्ने पनि बताए। उनले पालिकास्तरको खबरदारीबाट सरकार सच्चिएन भने विपक्षी र सत्तापक्षका केही मिलेर काठमाडौंमा विरोध प्रदर्शन गर्ने प्रचण्डको भनाइ छ। आफूहरूले उठान गरेको जायज मागलाई सरकारले सम्बोधन गर्नुपर्ने उनको भनाइ छ।  "
    },
    {
        "title": "एमाले पार्टी कार्यालय जग्गा दानसम्बन्धी रिटको सुनुवाइ स्थगित",
        "link": "https://www.setopati.com/politics/345712",
        "content": "नेकपा (एमाले) ले भाटभटेनी सुपरमार्केटका सञ्चालक मिनबहादुर गुरूङबाट जग्गा दान लिएकोविरूद्ध परेको रिट स्थगित भएको छ। मंगलबार न्यायाधीशहरू तिलप्रसाद श्रेष्ठ र टेकप्रसाद ढुंगानाको इजलासमा परेको उक्त रिट स्थगित भएको हो। विपक्षीका कानुन व्यवसायीको तर्फबाट उक्त रिटको सुनुवाइ स्थगित भएको हो। यसअघि आइतबार न्यायाधीशहरू मनोजकुमार शर्मा र नित्यानन्‍द पाण्डेयको इजलासमा परेको थियो। तर उक्त मुद्दा हेर्न नभ्याइनेमा राखिएको थियो। त्यसअघि मंसिर १८ गते पनि सोही न्यायाधीशहरूको इजलासमा परे पनि हेर्न भ्याएको थिएन।  कात्तिक ७ गते दर्ता भएको यो मुद्दा ७ पटक हेर्न नभ्याइने र दुई पटक हेर्न नमिल्नेमा परेको छ। यसअघि कात्तिक १२ गते सुनिलकुमार पोखरेलको इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो। अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका छन्। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका छन्। गत असोज २५ गते प्रधानमन्त्री एवं एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "राष्ट्रिय सभा अध्यक्षको टिमविरूद्ध प्रतिनिधि सभा सभामुख टिमको १३ गोल",
        "link": "https://www.setopati.com/politics/345701",
        "content": "सभामुख देवराज घिमिरे नेतृत्वको सांसदहरूको टिमले राष्ट्रिय सभाका अध्यक्ष नारायण दाहाल नेतृत्वको टिमविरूद्ध १३ गोल हानेको छ। संसद सेवा दिवसको अवसरमा राष्ट्रिय सभा र प्रतिनिधि सभाबीच मैत्रीपूर्ण फुटसल प्रतियोगिता आयोजना गरिएको थियो।  काठमाडौंको भृकुटीमण्डपस्थित गोल्ज फुटसलमा आयोजना भएको प्रतियोगितामा राष्ट्रिय सभाका सांसदहरूले कुनै गोल फर्काउन सकेनन्।  यस्तै कर्मचारीहरूबीच पनि प्रतियोगिता गरेको छ। तस्बिरहरू:                                 "
    },
    {
        "title": "विश्वविद्यालयका पदाधिकारी नियुक्ति मेरिटोक्रेसीकै आधारमै हुनुपर्छ भन्ने कांग्रेसको धारणा हो: महर",
        "link": "https://www.setopati.com/politics/345697",
        "content": "नेपाली कांग्रेसका केन्द्रीय सदस्य तथा शिक्षा विभागका प्रमुख नैनसिंह महरले विश्वविद्यालय र प्रतिष्ठानहरूमा पदाधिकारी नियुक्त गर्दा खुला प्रतिस्पर्धा (मेरिटोरेसी) लागू हुनुपर्ने कांग्रेसको धारणा रहेको बताएका छन्।  प्राज्ञ समूहदले मंगलबार काठमाडौंमा आयोजना गरेको प्राज्ञिक विमर्शमा बोल्दै उनले सबै विश्वविद्यालय र प्रतिष्ठानमा मेरिटोक्रेसी लागू हुनुपर्ने बताए। ‘व्यक्तिगत रुपमा पनि मैले डेढ दशकदेखि मेरिटोक्रेसीका आधारमा विश्वविद्यालय र प्रतिष्ठानमा पदाधिकारी नियुक्त हुनुपर्ने आवाज उठाउँदै आएको छु। विश्वविद्यालयको स्वायत्तता र गरिमा बढाउने पक्षमा दृढतापूर्वक नेपाली कांग्रेस उभिँदै आएकोछ,’ उनले भने। शिक्षाको उन्नयनका लागि कांग्रेसले देशव्यापी रुपमा 'शिक्षा नीति बहस अभियान ' सञ्चालन गरेको उनले बताए। त्रिभुवन विश्वविद्यालय मात्र नभई नेपालका सबै विश्वविद्यालय र प्रतिष्ठानमा पदाधिकारीको नियुक्ति प्रतिस्पर्धाका आधारमा हुँदा उच्च शिक्षालाई विश्व प्रतिस्पर्धी र गुणस्तरीय बनाउन सकिने नेता महरको भनाइ छ।  त्रिभुवन विश्वविद्यालय लगायतमा पदाधिकारी नियुक्ति प्रक्रियामा भइरहेको ढिलाइप्रति लक्ष्य गर्दै उनले विश्वविद्यालयका पदाधिकारी नियुक्तिमा मेरिटोरेसीलाई हात्तीको देखाउने दाँत मात्र नबनाइ यसको ध्येय पूरा गर्न सरकार र विश्वविद्यालयका पदाधिकारी गम्भीर हुनुपर्ने बताए। यस्तै महरले त्रिविको १४ सय रोपनी जग्गा हिनामिनामा संलग्नमाथि कारबाही गर्न सरकारको ध्यानाकर्षण गराएका छन्। "
    },
    {
        "title": "रवि लामिछाने माथिको अनुसन्धान प्रभावित बनाउन खोजियो: गृहमन्त्री लेखक",
        "link": "https://www.setopati.com/politics/345692",
        "content": "गृहमन्त्री रमेश लेखकले प्रहरी हिरासतमा रहेका राष्ट्रिय स्वतन्त्र पार्टी (रास्वपा) का सभापति रवि लामिछानेमाथि भइरहेको अनुसन्धानमा प्रभाव पार्ने गरी काम भइरहेको बताएका छन्। मंगलबार सुर्खेतमा पत्रकारहरूसँग कुरा गर्दै उनले प्रमुख प्रतिपक्षी दलको समर्थनमा लामिछाने आबद्ध दलका मानिसले अनुसन्धानमा प्रभाव पार्न विभिन्न गतिविधि गरिरहेको बताएका हुन्। ‘सहकारीको रकम अपचलनका विषयमा रवि लामिछानेमाथि मात्र अनुसन्धान भएको होइन, अरू पनि यसमा तानिएका छन्,’ उनले भने, ‘अनुसन्धान हुँदै गर्दा प्रहरी कार्यालय, वकिल कार्यालय र अदालत घेरा हाल्ने काम भइरहेको छ, यस्ता विधिको शासन उल्लंघन गरेर गरिने गतिविधिले न्याय दिने होइन। न्याय दिने निकायले आफ्नो तरिकाले काम गरिरहेका छन्।’ उनले लामिछानेमाथि प्रहरीबाट अभद्र व्यवहार नभएको बताएका छन्। ‘रवि लामिछानेमाथि अभद्र व्यवहार भएको कुरामा सत्यता छैन, सरकार प्रत्येक व्यक्तिको मानव अधिकारको रक्षा गर्ने विषयमा गम्भीर छ,’ उनले भने। दुई दल मिलेर बनेको सरकार संविधानको रक्षाका लागि सरकारलाई स्थायित्व दिँदै सुशासन, भ्रष्टाचार नियन्त्रण, आर्थिक गतिविधि बढाउने, मुलुकको समृद्धिका लागि सरकार निरन्तर लोकतान्त्रिक संविधानको रक्षा सबैको दायित्व भएकाले यसलाई असफल बनाउने छुट कसैलाई नभएको उनले बताए। गृहमन्त्री लेखकले सरकारलाई अस्थिर बनाउने षड्यन्त्र भएको बताए। ‘सरकार ढल्छ भन्ने हल्लामा कुनै आधार छैन, सरकारमा भएका दलहरूबीच सौहार्दपूर्ण सम्बन्ध छ,’ उनले भने, ‘प्रधानमन्त्रीले नै आलापोलोको सम्झौता कार्यान्वयन गर्ने प्रतिबद्धता गर्नुभएको छ, सम्झौता अनुसार अबको १८ महिनापछि शेरबहादुर देउवा प्रधानमन्त्री बन्नुहुन्छ।’ प्रदेशस्तरीय सुरक्षा परिषदको वैठकमा सहभागी हुन सुर्खेत आएको गृहमन्त्री लेखकले कर्णालीमा शान्ति सुरक्षामा धेरै चुनौती नभएको बताए। आत्महत्या, लागुऔषध, सवारी दुर्घटना कर्णालीका प्रमुख सुरक्षा चुनौतीका रुपमा रहेको र यसको समाधानका लागि सम्बन्धित पदाधिकारीलाई निर्देशन दिइएको उनले बताए। संघीयतापछि पनि प्रदेश बाहिर रहेका नेपाली प्रहरी लगायतका कर्णालीका केही महत्वपूर्ण संरचना सार्ने प्रयास भइरहेको उनले बताए। यसका लागि आवश्यक जग्गा प्राप्तिका लागि तीनै तहका सरकारले सहयोग गर्नुपर्ने उनले बताए। "
    },
    {
        "title": "समावेशी, समानुपातिक र महिला प्रतिनिधित्व मंगलादेवी नेतृत्वको आन्दोलनका उपलब्धि हुन्: उपप्रधानमन्त्री सिंह",
        "link": "https://www.setopati.com/politics/345683",
        "content": "उपप्रधानमन्त्रीसमेत रहेका सहरी विकास मन्त्री प्रकाशमान सिंहले प्राप्त अधिकारलाई सदुपयाेग गरेर देश विकास निर्माणमा अघि बढ्नुपर्ने बताएका छन्। नेपाल महिला संघ काठमाडौंले मंगलादेवी सिंहकाे शतवार्षिक जन्मजयन्तीमा मंगलबार नयाँ बानेश्वर बसन्तनगरमा आयाेजना गरेकाे कार्यक्रममा बोल्दै उनले महिला अधिकार, प्रजातन्त्र र समानताका लागि मंगलादेवीको याेगदान महत्वपूर्ण रहेकाे बताए। राणाकालमै महिलालाई मताधिकार, महिलाका लागि शिक्षा, प‌ैतृक सम्पत्तिमाथिकाे हकअधिकार र नीतिगत तहमा महिला प्रतिनिधित्वका लागि मंगलादेवीले संघर्ष गरेकै कारण उपलब्धि हासिल भएकाे उनको भनाइ छ। ‘अहिले संविधानमा रहेकाे समावेशी, समानुपातिक प्रतिनिधित्व र नीतिगत तहमा महिला प्रतिनिधित्व मंगलादेवी सिंहकै नेतृत्वमा भएकाे आन्दोलनकाे उपलब्धि पनि हो,´ उनले भने। महिलाको हक, अधिकारलाई सुरक्षित बनाउन २००४ साउन २४ गते मंगलादेवीको अध्यक्षतामा महिला भेला भई महिला संघको स्थापना भएको थियो। "
    },
    {
        "title": "एकीकृत समाजवादीको स्थायी कमिटी बैठक बुधबारदेखि",
        "link": "https://www.setopati.com/politics/345675",
        "content": "नेपाल कम्युनिष्ट पार्टी (एकीकृत समाजवादी) ले यही मंसिर २६ र २७ गते केन्द्रीय कार्यालयमा स्थायी कमिटी बैठक आह्वान गरेको छ। पार्टीको देशभर सांगठनिक गतिविधि, जिल्ला तथा प्रदेशका अधिवेशन, स्थानीय तहको उपनिर्वाचनको समीक्षा, मुलुकको समसामयिक राजनीतिक विषयवस्तु, नेताहरूको कार्यविभाजन तथा संरचनामा फेरबदलसम्बन्धी निर्णय लिन बैठक बोलाइएको उपमहासचिव तथा केन्द्रीय कार्यालय सचिव रामकुमार भट्टराईले जानकारी दिए। गत असारमा दशौं राष्ट्रिय महाधिवेशन सम्पन्न गरेको पार्टीले अहिलेसम्म नेताहरूको जिम्मेवारी हेरफेर तथा कार्यविभाजनअन्तर्गत विभिन्न विभागीय प्रमुख, जिल्ला इन्चार्ज, आयोग तथा जनसंगठन इन्चार्ज तोकेको छैन। पार्टी संरचनामा कार्यविभाजन गर्न पार्टी अध्यक्ष माधवकुमार नेपालको नेतृत्वमा गठित कार्यदलले टुंगो लगाएको नामावली बैठकले अनुमोदन गर्ने बताइएको छ। "
    },
    {
        "title": "एमालेले किन बोलायो आज सचिवालय बैठक?",
        "link": "https://www.setopati.com/politics/345667",
        "content": "नेकपा (एमाले) ले मंगलबार सचिवालय बैठक बोलाएको छ। पार्टी केन्द्रीय कार्यालयका सचिव भीष्म अधिकारीका अनुसार सचिवालयको बैठक आज अपराह्न ४ बजे च्यासलमा बस्नेछ। आज बस्ने बैठकमा उपनिर्वाचन र प्रधानमन्त्रीको चीन भ्रमणबारे समीक्षा हुने एमालेले बताएको छ। यही मंसिर १६ गते भएको स्थानीय तह उपनिर्वाचनमा एमालेले सन्तोषजनक परिणाम ल्याउन सकेन। स्थानीय तहका कूल ४४ स्थानमा भएको उपनिर्वाचनमा एमाले ८ स्थानमा निर्वाचित भएको थियो। एमालेले एक गाउँपालिका अध्यक्ष, दुई उपाध्यक्ष र पाँचवटा वडाध्यक्ष जित्यो। यसअघि जितेका ७ स्थानमा चुनाव भए पनि यसअघि निर्वाचित भएको ठाउँ एमालेले जोगाउन सकेन। उपनिर्वाचनको मुखमा प्रधानमन्त्रीसमेत रहेका एमाले अध्यक्ष केपी शर्मा ओलीको कम्बोडियाको टेलिकममा लगानी रहेको भनेर अफवाह फैलाइएको तथा व्यवसायी मीनबहादुर गुरूङबाट दान लिएर पार्टी कार्यालय बनाउने विषयलाई पनि नकारात्मक तवरले प्रचार गरिँदा चुनावी परिणामममा त्यसले असर पारेको एमालेको प्रारम्भिक विश्लेषण छ। प्रधानमन्त्री ओली भर्खरै चीनको औपचारिक भ्रमण गरेर स्वदेश फर्किएका छन्। भ्रमणका बेला नेपाली परियोजनामा चिनियाँ सहयोग रहने गरी बेल्ट एण्ड रोड इनिसिएटिभ (बिआरआई) परियोजनाको फेमवर्कमा हस्ताक्षर भएको थियो। बिआरआइ फ्रेमवर्कमा हस्ताक्षर हुनुलाई एमालेले उपलब्धीका रूपमा चित्रण गरेको छ।  यी विषयमा आज सचिवालय बैठकमा छलफल हुने एमालेले जनाएको छ।   "
    },
    {
        "title": "मेरो बद्नाम गर्न कम्बोडियामा पैसा राखेको भ्रम फैल्याइयोः प्रधानमन्त्री ओली (भिडिओ)",
        "link": "https://www.setopati.com/politics/345648",
        "content": "प्रधानमन्त्री केपी शर्मा ओलीले आफूलाई बद्नाम गर्न कम्बोडियामा पैसा राखेको भ्रम फैल्याइएको बताएका छन्। सोमबार बिर्तामोडमा नेकपा एमाले झापा जिल्ला कमिटीद्वाार आयोजित कार्यकर्ता भेलालाई सम्बोधन गर्दै उनले ४/५ वर्ष अगाडिदेखि कम्बोडियामा केपी ओलीको ३२.५ अर्ब रुपैयाँ छ भनेर भ्रम फैल्याइएको बताए। व्यवसायी दुर्गा प्रसाईंप्रति लक्षित गर्दै नक्कली चिर्कटो बनाएर आफूलाई बद्नाम गरेको बताए। उनले नक्कली चिर्कटो बनाउन एक करोड, ११ लाख तिरेको कुरा प्रसाईं स्वयंले स्वीकारेको पनि बताए। उनले आफ्नो विभिन्न देशका बैंकमा पैसा राखेको भ्रम फिँजाउनेहरूलाई समातेर पुष्टि गर भन्दा बद्नामको लागि बोलेको स्वीकार गर्ने गरेको बताए।  उनले आफू सच्चाइ र इमानदारितामा अडिग रहेको भन्दै भित्रैबाट इमानदार अभ्यास गर्नुपर्ने बताए।  उनले भने, ‘४/५ वर्ष अगाडिदेखि कम्बोडियामा केपी ओलीको ३२.५ अर्ब रुपैयाँ छ भनेर हल्ला चलेको छ। अहिले त्यो एउटा नक्कली चिर्कटो पनि निकालेछ। त्यो नक्कली चिर्कटो एक करोड, ११ लाख तिरेर बल्ल पाएको भनेर कराउनेहरू पनि छन्। यस्ता खालका मानिसहरू पनि छन्। कहाँको बैंकमा कति लाख डलर, कति मिलियन डलर केपी ओलीको बैंक खातामा छ भनेर हल्ला गर्नेहरू पनि देखिन्छन्। तिनीहरूलाई समातेर कहाँ छ ल पुष्टि गर त बैंकलाई भन्यो भने होइन, मैले केपी ओलीलाई बद्नाम गर्न पो भनेको हो, हावा कुरा हो त्यो भन्छन्। हामी सच्चाइमा अडिग छौं। इमानदारिता थोपरेर होइन, आफू भित्रबाट आउनुपर्छ। भित्रबाट इमान्दार आचरण गर्नुपर्छ। भित्रबाट इमानदार अभ्यास गर्नुपर्छ।’ प्रधानमन्त्री ओलीले अब एउटा व्यक्तिलाई अनैतिकृत ढंगले कुर्सीमा बसाइदिएर जनता फेरि रैती हुन नसक्ने बताए। —न्युज एजेन्सी नेपाल  "
    },
    {
        "title": "रविमाथि दुर्व्यवहार आरोपमा मानव अधिकार आयोगले गर्‍यो एआइजीसँग सोधपुछ",
        "link": "https://www.setopati.com/politics/345636",
        "content": "राष्ट्रिय मानव अधिकार आयोगले चितवनबाट पोखरा लैजाने क्रममा राष्ट्रिय स्वतन्त्र पार्टीका सभापति रवि लामिछानेमाथि प्रहरीले दुर्व्यवहार गरेको आरोपबारे जानकारी लिएको छ। आयोगले बोलाएपछि सोमबार एआइजी टेकबहादुर तामाङसहित प्रहरी उच्च अधिकारीहरू आयोगमा पुगेका थिए। उनीहरूसँग यस घटनाबारे जानकारी लिइएको आयोग प्रवक्ता टीकाराम पोखरेलले जानकारी दिए। रविमाथि दुर्व्यवहार भएको भन्दै आयोगमा उजुरी परेको थियो। आयोगले यसबारे अनुसन्धान समेत सुरू गरिसकेको थियो।  ‘जानकारी लिने क्रममा आयोगका सदस्य मनोज दुवाडीले कानूनी शासनको प्रत्याभूतिसहित स्वच्छ पूर्पक्षको अधिकार र बन्दीका आधारभूत मानव अधिकारलाई सम्मान तथा संरक्षण गर्दै निष्पक्ष र स्वतन्त्र अनुसन्धान हुनुपर्नेमा आयोगको चासो रहेको बताउनुभयो,’ पोखरेलले भने। यसबारे निष्कर्षमा पुग्नका लागि आइजिपी बसन्तबहादुर कुँवरसँगै थप बुझ्नुपर्ने पनि आयोगले जारी गरेको विज्ञप्तिमा उल्लेख छ। बयानका लागि चितवनमा लगेर रातारात त्यहाँबाट पोखरा लगिएको, त्यसक्रममा मापसे गरेका प्रहरीले लामिछानेलाई उठाएको, दुर्व्यवहार गरेको लगायतका आरोप रास्वपाको थियो। त्यसबारे चितवन प्रहरीले कानुनअनुसार नै रविलाई चितवनबाट पोखरा लगेको बताउँदै अन्य घटनामा भने अस्वीकार गरेको थियो।  "
    },
    {
        "title": "जन्मेकै आधारमा अमेरिकी नागरिकता पाउने व्यवस्था हटाउने ट्रम्पको घोषणा",
        "link": "https://www.setopati.com/politics/345628",
        "content": "अमेरिकामा राष्ट्रपति निर्वाचित डोनाल्ड ट्रम्पले जन्मकै आधारमा नागरिकता पाउने व्यवस्था हटाउने बताएका छन्।  राष्ट्रपति चुनाव जितेपछि पहिलो पटक एनबिसी टेलिभिजनसँग अन्तर्वार्ताका क्रममा ट्रम्पले जन्मेकै आधारमा जो कोहीले पनि अमेरिकी नागरिकता पाउने व्यवस्था हटाउने बताएका हुन्।  ट्रम्मले जनवरी २० मा राष्ट्रपतिको पद सम्हाल्नेछन्। आफूले राष्ट्रपतिको पद सम्हाल्नेबित्तिकै आप्रवासी र नागरिकताको सम्बन्धमा भएका व्यवस्थाहरूको पुनरवलोकन गर्ने उनले बताएको बिबिसीले एनबिसीलाई उद्धृत गर्दै लेखेको छ।  अब अमेरिकामा जन्मेकै आधारमा नागरिकता नपाउने तर कुनै पनि कागजात नभई अमेरिका पुर्‍याइएका आप्रवासीहरूबारे भने डेमोक्र्याटसँग मिलेर काम गर्ने ट्रम्पले बताएका छन्।  अमेरिकी संविधानको १४ औं संशोधनले अमेरिकामा जन्मिने सबै अमेरिकी नागरिक हुने भनेको छ। 'हामी त्यसलाई परिवर्तन गर्नेछौं, यसको अन्त्य गर्नेछौं,' उनले भने।  यस्तो नीतिले संसारका अरू देशका मानिसहरू अमेरिका गएर बच्चा जन्माउने प्रवृत्तिलाई रोक्ने बताइएको छ।  अमेरिकाको आप्रवासी नीतिका सम्बन्धमा बाइडेन र डेमोक्र्याटभन्दा ट्रम्प र रिपब्लिकनहरू कडा मानिन्छन् ट्रम्पले आफूले जिम्मेवारी सम्हाल्नेबित्तिकै आप्रवासन, ऊर्जा र अर्थतन्त्र लगायतका विषयहरुमा नयाँ घोषणा हुने बताएका छन्।    उनले सबैभन्दा पहिले गर्ने कामको पनि उद्घोष गरेका छन्।  बिबिसीले एनबिसीको अन्तर्वार्तालाई उद्धृत गर्दै लेखेको समाचारमा ट्रम्पले सन् २०२० मा अमेरिकी संसद भवनमा आक्रमण गर्नेहरूलाई माफी दिने विषयमा निर्णय हुने भनेका छन्।  'तिनीहरू नारकीय जीवन बाँचिरहेका छन्, पहिलो दिन नै त्यसमा निर्णय हुन्छ,' उनले भने।  ट्रम्पले युक्रेनलाई  दिने सहायता पनि घट्न सक्ने बताएका छन्।  "
    },
    {
        "title": "रविमाथि सरकारले निरंकुश, अलोकतान्त्रिक, अमानवीय र प्रतिशोधपूर्ण व्यवहार गर्‍यो: प्रचण्ड",
        "link": "https://www.setopati.com/politics/345629",
        "content": "नेकपा (माओवादी केन्द्र) का अध्यक्ष पुष्पकमल दाहाल ‘प्रचण्ड’ले राष्ट्रिय स्वतन्त्र पार्टीका सभापति रवि लामिछानेमाथि सरकारले निरंकुश, अलोकतान्त्रिक, अमानवीय र प्रतिशोधपूर्ण व्यवहार गरेको बताएका छन्। ‘अदालतबाट दोषी ठहर नभएका, अत्यधिक जनमतद्वारा निर्वाचित रास्वपाका सभापति रवि लामिछानेमाथि सरकारले गरिरहेको निरंकुश, अलोकतान्त्रिक, अमानवीय र प्रतिशोधपूर्ण व्यवहारको निन्दा गर्दछु,’ अध्यक्ष 'प्रचण्ड'ले सोमबार सामाजिक सञ्जाल फेसबुकमा लेखेका छन्। त्यसप्रकारको व्यवहार रोक्न उनले आग्रह पनि गरेका छन्। सहकारी ठगी, संगठित अपराध र सम्पत्ति शुद्धीकरणमा प्रहरीले सभापति लामिछानेमाथि अनुसन्धान गरिरहेको छ। उनी गत कात्तिक २ गतेदेखि हिरासतमा छन्। प्रहरीले अदालतबाट छैठौं पटक म्याद थप गरी अनुसन्धान गरिरहेको छ। "
    },
    {
        "title": "प्रधानमन्त्रीका मुख्य सल्लाहकार रिमाल र अमेरिकी सहायक विदेशमन्त्री लुबीच भेटवार्ता",
        "link": "https://www.setopati.com/politics/345624",
        "content": "नेपाल भ्रमणमा रहेका अमेरिकी सहायक विदेशमन्त्री डोनाल्ड लु र प्रधानमन्त्री केपी शर्मा ओलीका मुख्य सल्लाहकार विष्णु  रिमालबीच भेटवार्ता भएको छ। दक्षिण र मध्य एसिया मामिला विभाग हेर्ने अमेरिकी सहायक मन्त्री र प्रधानमन्त्रीका मुख्य सल्लाहकार रिमालबीच सोमबार भेटवार्ता भएको हो। अमेरिकी सहायक विदेशमन्त्री लुसँग सौहार्दपूर्ण शिष्टाचार भेटघाट सम्पन्न भएको रिमालले बताएका छन्। भेटवार्तामा आपसी चासोका मुख्य विषयवस्तुमा छलफल भएको उनको भनाइ छ। साथै नेपाल-अमेरिका सम्बन्धलाई थप सुदृढ बनाउने सम्भावनाहरूबारे पनि भेटवार्तामा चर्चा भएको थियो। नेपालसँगको निरन्तर साझेदारी र सहयोगप्रति रिमालले आभार व्यक्त गरेका थिए। उक्त भेटवार्तामा प्रधानमन्त्री ओलीका आर्थिक तथा विकास सल्लाहकार युवराज खतिवडा पनि सहभागी थिए। अमेरिकी सहायक विदेशमन्त्री लुले नेपाली कांग्रेसका सभापति शेरबहादुर देउवा र नेकपा (माओवादी केन्द्र) का अध्यक्ष पुष्पकमल दाहाल 'प्रचण्ड' सँग आइतबार भेटवार्ता गरेका थिए। "
    },
    {
        "title": "प्यालेस्टाइनको पक्षमा प्रचण्डदेखि मोहनविक्रमसम्मले गरे हस्ताक्षर (तस्बिरहरू)",
        "link": "https://www.setopati.com/politics/345620",
        "content": "इसराइलले प्यालेस्टाइनमा गरेको 'जनसंहार'को विरूद्धमा हस्ताक्षर संकलन अभियानमा पूर्वप्रधानमन्त्रीहरू तथा विभिन्न कम्युनिस्ट पार्टीका नेताहरूले ऐक्यबद्धता जनाएको छन्।  प्यालेस्टिनीमाथि इसराइली जनसंहारविरूद्ध संयुक्त अभियान नेपालले सोमबार काठमाडौंको माइतीघर मण्डलमा आयोजना गरेको हस्ताक्षर संकलन कार्यक्रममा नेकपा (माओवादी केन्द्र), नेकपा (एकीकृत समाजवादी), नेपाल समाजवादी पार्टी (नयाँ शक्ति) लगायत दलका थुप्रै नेताहरू उपस्थित भएका थिए।  हस्ताक्षर संकलन कार्यक्रममा तीन जना पूर्वप्रधानमन्त्री थिए। माओवादी केन्द्रका अध्यक्ष पुष्पकमल दाहाल 'प्रचण्ड', एकीकृत समाजवादीका अध्यक्षका माधवकुमार नेपाल र नेसपा नयाँ शक्तिका अध्यक्ष बाबुराम भट्टराई सहभागी छन्। नेताहरू मोहनबिक्रम सिंह, अग्नि सापकोटा, देव गुरूङ, घनश्याम भूसाल, लिलामणि पोखरेल, श्याम श्रेष्ठ लगायतका नेताहरू पनि सहभागी थिए। उनीहरू सबैले इसराइलले प्यालेस्टाइनमाथि गरेको जनसंहार अन्त्य गरिनुपर्ने र गाजामा भएको अमानवीय नाकाबन्दी तत्काल खोलिनुपर्ने लगायतका माग उल्लिखित ब्यानरमा हस्ताक्षर गरेका छन्। इसराइलले गत वर्षको अक्टोबर ७ देखि गाजामा लगातार आक्रमण गर्दै आइरहेको छ। इसराइली आक्रमणबाट गाजामा अहिलेसम्म आधा लाखभन्दा बढी मानिसहरूको मृत्यु भइसकेको । लाखौं मानिसहरू घाइते र विस्थापित भएका छन्।  तस्बिरहरूः                 "
    },
    {
        "title": "दक्षिण कोरियाली राष्ट्रपतिलाई विदेश जान प्रतिबन्ध",
        "link": "https://www.setopati.com/politics/345616",
        "content": "दक्षिण कोरियाली राष्ट्रपति यून सुक योललाई विदेश जानबाट रोक लगाइएको छ। दक्षिण कोरियाली कानुन मन्त्रालयले उनलाई विदेश जानबाट रोक लगाएको अन्तर्राष्ट्रिय समाचार संस्था ब्लुमबर्गले लेखेको छ। उच्चस्तरीय व्यक्तित्वहरूमाथि छानबिन गर्नका लागि बनेको भ्रष्टाचार अनुसन्धान कार्यालयले सोमबार विदेशमा जानबाट रोक लगाउन अनुमति माग गरेको थियो। त्यसपछि कानुन मन्त्रालयले स्वीकृति दिएको हो। गत मंगलबार राति अचानक सैनिक शासन (मार्सल ल)को घोषणा गरेर विवादमा तानिएका उनलाई विदेशमा जान रोकेको हो। उनले सैनिक शासन घोषणा गरेको ६ घण्टामै संसदबाट उल्‍टिएको थियो। यो घटनापछि राष्ट्रपतिमाथि कोरियाले विभिन्न निकायहरूले छानबिन अघि बढाएका छन्। अनुसन्धान सुरू भएसँगै पूर्वरक्षा मन्त्री किम योङ-ह्युनलाई पक्राउ गरिसकेको छ। प्रहरीको राष्ट्रिय अनुसन्धान कार्यालयबाट पनि १५० जनाको टोली बनाएर अनुसन्धान अघि बढाएको उक्त कार्यालय प्रमुख वू जोङ-सोले बताए। सैनिक शासन लागु गर्ने घोषणा गरेपछि संसदमा उनीविरूद्ध महाअभियोगको प्रस्ताव पनि लगेको थियो। तर उक्त प्रस्ताव पनि अस्वीकृत भएको थियो। यो पनि: कसरी सैनिक शासन लगाउने निर्णयमा पुगे दक्षिण कोरियाका राष्ट्रपति? "
    },
    {
        "title": "माओवादीले जितेको गाउँपालिकामा 'जनयुद्ध' को पढाइ",
        "link": "https://www.setopati.com/politics/345596",
        "content": "गोरखाको अजिरकोट गाउँपालिकाले 'जनयुद्ध' झल्किने सामग्री समावेश गरेर किताब छापेको छ। कक्षा ५ का विद्यार्थीलाई पढाउन गाउँपालिकाले छापेको 'अजिरकोट सेरोफेरो' किताबभित्र 'जनयुद्ध' को पहिलो तस्बिरसमेत समावेश गरिएपछि विरोध भइरहेको छ। किताबको पाठ १६ मा सामाजिक चेतनाअन्तर्गत ऐतिहासिक परिवर्तनका परिदृश्यहरूमा चित्र हेरेर विद्यार्थीलाई छलफल गराउन भन्दै 'जनयुद्ध' को पहिलो तस्बिर छापिएको छ। माओवादीले 'जनयुद्ध' सुरू गर्दा प्रयोग गरेको पहिलो पोस्टरलाई गाउँपालिकाले किताबमा समावेश गरेको हो। उक्त पोस्टरमा, ‘प्रतिक्रियावादी राज्यसत्तालाई ध्वंस गर्दै नयाँ जनवादी राज्यसत्ता स्थापना गर्न जनयुद्धको बाटोमा अघि बढौं, विद्रोह जनताको अधिकार हो, जनयुद्ध जिन्दावाद। नेकपा (माओवादी),’ लेखिएको छ। साथै माओवादीको झन्डासहित जनमुक्ति सेनाले हतियार उचालेको र जनमुक्ति सेनाका तस्बिरहरू पनि किताबमा समावेश गरिएका छन्। यी फोटोमाथि 'तपाईंले माथिका तस्बिरहरू देख्नु भएको थियो?, जनयुद्धबारे केही सुन्नु भएको छ?, नेपालमा जनयुद्ध कति वर्षसम्म सञ्चालन भएको थियो?, जनयुद्ध किन गरिएको थियो?, जनयुद्धका प्रथम सहिदको नाम के हो?' प्रश्नमा विद्यार्थीलाई छलफल गराउने गरी पाठ तयार पारिएको छ। साथै किताबमा 'जनयुद्ध' र गणतान्त्रिक नेपाल उपशीर्षकमा 'जनता नै इतिहासका निर्माता हुन्- माओ' भन्ने भनाइसमेत राखिएको छ। 'जनयुद्ध' का प्रथम सहिदका रूपमा किताबमा गोरखाकै दिलबहादुर रम्तेलको नाम समावेश छ भने 'जनयुद्ध' अवधिभरमा १७ हजार नेपालीको मृत्यु भएको उल्लेख छ। यो किताब अजिरकोट गाउँपालिले प्रकाशन गरेको हो भने गाउँपालिका अध्यक्ष दीपक देवकोटा संरक्षक छन्। निर्देशकमा सीताराम पन्त र प्राविधिक सहयोग रूम टु रिड हो। किताब सम्पादन अनन्त वाग्ले, राजन सापकोटा र एलबी खड्काले गरेको अजिरकोट सेरोफेरोमै उल्लेख छ।  किताबका लेखक कालिकाप्रसाद अधिकारी, विष्णुप्रसाद अधिकारी, बुद्धिबहादुर विक, वीरबहादुर गुरूङ, हरिराम दवाडी, वीरेन्द्र कोइली, प्रदीप शेर्पा, दिल धामी र सन्तोष खनाल छन्। उनीहरू गाउँपालिका भित्रका विभिन्न विद्यालयका शिक्षक हुन्। किताबको शुभकामना खण्डमा गाउँपालिका अध्यक्ष देवकोटाले लेखेका छन्, ‘आजको शिक्षा समाज, व्यवहारबाट अलगथलग हुँदै गएको सन्दर्भमा अजिरकोट गाउँपालिकाको स्थानीय पाठ्यपुस्तक अन्तर्गत अध्ययन अध्यापन हुने यस अजिरकोट सेरोफेरो पुस्तकको मूल उद्देश्य समृद्ध अजिरकोट हुने कुरामा साधन हुनेछ भन्ने विश्वास गर्दछु।’ बालबालिकाले पढ्ने किताबमा 'जनयुद्ध' झल्किने सामग्री समावेश गरेको भन्दै नेपाली कांग्रेसको भ्रातृ संस्था नेपाल विद्यार्थी संघ गोरखाले विरोध जनाएको छ। नेविसंघ सभापति शिवहरि तिमल्सिनाले आइतबार विज्ञप्ति निकालेर अजिरकोट सेरोफेरो किताबमा समावेश 'जनयुद्ध' सम्बन्धी सामग्री तत्काल हटाउन माग गरेका छन्। ‘हाम्रो संविधानले कुनै पनि स्थानीय सरकारलाई एउटा पार्टी विशेषको घोषणा पत्र पढाउने अनुमति दिएको छैन,’ नेविसंघ गोरखा सभापति तिमल्सिनाले भने, ‘यस्ता सामग्री बालबालिकाको कलिला मस्तिष्कमा प्रवेश गराएर ब्रेनवास गर्न खोजिएको घामजस्तै छर्लङ्ग छ।’  यस्तो छ विज्ञप्ति: विद्यार्थीका हातबाट ४८ घन्टाभित्र अजिरकोट सेरोफेरो किताब फिर्ता लिन नेविसंघले गाउँपालिकालाई अल्टिमेटमसमेत दिएको छ। यो आग्रहलाई गाउँपालिकाले अस्वीकार गरेमा पठनपाठन ठप्प बनाउने गरी आन्दोलन गर्ने नेविसंघको चेतावनी छ। साथै नेविसंघ गोरखाले कुनै एक राजनीतिक दलको एजेन्डालाई रूम टु रिडले किताबमा समावेश गराएको भन्दै उक्त पाठ्यपुस्तक विद्यार्थीबाट फिर्ता नभएसम्मका लागि भन्दै रूम टु रिडको कार्यालयमा तालाबन्दीसमेत गरेको छ। अजिरकोट सेरोफेरो पुस्तक रूम टु रिडका सिनियर प्रोगाम अफिसरसमेत रहेका एलबी खड्का, कर्मचारीहरू अनन्त वाग्ले  र राजन सापकोटाले सम्पादन गरेको पाइएको नेविसंघले जारी गरेको विज्ञप्तिमा उल्लेख छ। गाउँपालिकाले छापेको किताबमा 'जनयुद्ध' सम्बन्धी सामग्री समावेश भएपछि विरोध भएकोबारे हामीले गाउँपालिका अध्यक्ष दीपक देवकोटालाई पनि सोधेका छौं।  अध्यक्ष देवकोटाले स्थानीय सरकार सञ्चालन ऐनको कानुनी व्यवस्थाअनुसार गाउँपालिकाले स्थानीय पाठ्यक्रममा आधारित रहेर रूम टु रिडको प्राविधिक सहयोगमा अजिरकोट सेरोफेरो किताब प्रकाशन गरेको जानकारी दिए। ‘स्थानीय सरकार सञ्चालन ऐनअनुसार नै १ देखि ८ कक्षासम्मको पाठ्यक्रम र पाठ्यपुस्तक बनाउने अधिकार हामीलाई छ। कक्षा ५ को किताबमा गणतन्त्र अन्तर्गतको शीर्षकमा, कसरी गणतन्त्र आयो भन्ने सन्दर्भमा माओवादी र जनयुद्धको एउटा भागलाई पनि झल्काउन खोजियो, यही कुरालाई अलि बढी उल्झन खोजेजस्तो देखिन्छ,’ अध्यक्ष देवकोटाले सेतोपाटीसँग  भने। विज्ञहरूसँग परामर्श गरी किताब तयार पार्ने क्रममा केही फोटोहरूसमेत किताबमा पर्न गएको पनि उनले बताए। ‘केही तलमाथि पर्न गएको रहेछ भने किताब सम्पादन गर्न सकिन्छ,’ देवकोटाले भने। यो किताब गत जेठमा स्थानीय विद्यालयमा कार्यरत शिक्षकहरूले लेखेका थिए। सम्पादन र छपाइ गर्न समय लाग्दा शैक्षिक सत्रको आधा हुँदा हालै विद्यार्थीको हातहातमा पुगेको छ।  तर अध्यक्ष देवकोटाले पाठ्यक्रम पहिले नै बनाएर पढाउँदै आइएकोमा किताब भने हालसालै छापिएर आएको बताए। २०७९ वैशाखमा भएको स्थानीय तह निर्वाचनमा अजिरकोट गाउँपालिका अध्यक्ष र उपाध्यक्ष नेकपा (माओवादी केन्द्र) का उम्मेदवारहरू निर्वाचित भएका थिए। "
    },
    {
        "title": "शेखरलाई नेताहरूको सुझाव- असन्तुष्टि भए पार्टीभित्रै राख्नुस्",
        "link": "https://www.setopati.com/politics/345615",
        "content": "नेपाली कांग्रेसका नेताहरूले केही असन्तुष्टि भए पार्टीभित्रै राख्न नेता शेखर कोइरालालाई सुझाव दिएका छन्। सभापति शेरबहादुर देउवाको निवास बूढानीलकण्ठमा सोमबार बिहान बसेको बैठकमा कोइरालाले केही विषयमा असन्तुष्टि जनाउँदा पार्टीका निकायभित्र नभई सार्वजनिक रूपमा व्यक्त गर्ने गरेको विषयमा चर्चा भएको थियो। हालै कोशी प्रदेशको प्रथम सम्मेलनमा कोइराला सहभागी थिएनन्। उनी चितवनमा आयोजित शोकसभामा गएका थिए। त्यसअघि उनले कोशीका पालिका सभापतिस्तरीय प्रशिक्षण गरेका थिए। उक्त प्रशिक्षण आधिकारिक नभएको केन्द्रीय कार्यालयले पत्र नै पठाएको थियो। आफ्नो अगुवाइमा भएको कार्यक्रमलाई केन्द्रीय कार्यालयले आधिकारिक नभएको व्यहोराको पत्र पठाएपछि आफूलाई चित्त दुखेको कोइरालाको गुनासो थियो। साथै कोइरालाले कोशी सम्मेलन बहिष्कार नगरेको चितवनमा प्रष्टीकरण दिएका थिए। सोमबारको कार्यसम्पादन समिति बैठकमा यिनै विषयलाई लिएर कोइरालालाई नेताहरूले कुनै सुझाव वा असन्तुष्टि भए पार्टीभित्रै राख्न आग्रह गरेका हुन्। ‘पार्टी पङ्तिका बीचमा हामी एकताबद्ध भएर जानुपर्छ, कुनै मनमुटाव वा असन्तुष्टि कुनै नेताको छ भने पार्टीकै निकायमा छलफल गर्नुपर्छ, कांग्रेसभित्र ठूलो मतभिन्नता रहेछ भन्ने किसिमले बाहिर प्रस्तु हुनु हुँदैन भन्ने कुरा नै बैठकमा अभिव्यक्त गर्ने साथीहरूले राख्नुभएको छ,’ कार्यसम्पादन समिति बैठकपछि प्रवक्ता प्रकाशशरण महतले भने। उनले सन्तुष्टि वा असन्तुष्टिका विषय पार्टीभित्रै छलफल गरिनुपर्नेमा जोड दिए। आन्तरिक विषयलाई बाहिर छलफल गर्ने विषय बनाउन नहुने प्रवक्ता महतले बताए। ‘पार्टी एक भएर जानुपर्छ, जुनसुकै विषयवस्तु पार्टीकै सम्बन्धित मन्चमा छलफल गर्नुपर्छ, संस्थागत तरिकाबाट नै पार्टीभित्र आफ्ना मत राख्नुपर्छ,’  प्रवक्ता महतले भने। यो पनि: देउवा पुगे कोइराला निवास, थिएनन् शेखर   "
    },
    {
        "title": "गण्डकीको रिक्त सांसद पदमा सुनिता थापालाई पठाउने कांग्रेसको निर्णय",
        "link": "https://www.setopati.com/politics/345600",
        "content": "नेपाली कांग्रेसले गण्डकी प्रदेशमा रिक्त सांसद पदमा सुनिता थापालाई पठाउने निर्णय गरेको छ। कांग्रेसकी गण्डकी प्रदेश सां‌सद विमला गौचन थकालीको निधन भएपछि रिक्त समानुपातिकतर्फको पदमा थापालाई पठाउने निर्णय भएको हो। सभापति शेरबहादुर देउवाको निवास बूढानीलकण्ठमा सोमबार बिहान बसेको केन्द्रीय कार्यसम्पादन समिति बैठकले स्याङ्जाकी थापालाई गण्डकीको रिक्त  सांसद पदमा पठाउने निर्णय गरिएको प्रवक्ता प्रकाशशरण महतले जानकारी दिए। ‘रिक्त समानुपातिक पदमा समानुपातिक सूचीअनुसार स्याङ्जाकी सुनिता थापाको नाम निर्वाचन आयोगमा पठाउने निर्णय भएको छ,’ प्रवक्ता महतले भने। साथै कार्यसम्पादन समिति बैठकले कोषाध्यक्षमा उमेश श्रेष्ठलाई मनोनीत गर्ने पार्टी सभापतिको निर्णयलाई अनुमोदनसमेत गरेको छ। "
    },
    {
        "title": "दुई वटा संसदीय समितिको बैठक बस्दै",
        "link": "https://www.setopati.com/politics/345585",
        "content": "सोमबार दुई वटा संसदीय समितिको बैठक बस्दैछ । सोमबार  बिहान ११ बजे विधायन व्यवस्थापन समितिको बैठक बस्नेछ। बैठकमा तिलगङ्गा नेत्र विश्वविद्यालय विधेयक, २०८१ माथि सैद्धान्तिक छलफल हुने कार्यसूची छ। दिउँसो १ बजे शिक्षा, स्वास्थ्य तथा सूचना प्रविधि समितिको बैठक बस्दैछ। बैठकमा विद्यालय शिक्षा विधेयक, २०८० माथि छलफल हुनेछ। आइतबार पनि बसेको शिक्षा समितिको बैठक गणपूरक संख्या नपुग्दा स्थगित भएको थियो। बैठकमा सभापतिबाहेक १० जनामात्रै सांसद उपस्थित भएका थिए। २४ सदस्यीय समितिमा १३ जना उपस्थित भए मात्रै बैठक सञ्चालन गर्न मिल्छ। "
    },
    {
        "title": "बूढानीलकण्ठमा कांग्रेस केन्द्रीय कार्यसम्पादन समितिको बैठक",
        "link": "https://www.setopati.com/politics/345584",
        "content": "नेपाली कांग्रेसको केन्द्रीय कार्यसम्पादन समितिको बैठक सुरू भएको छ।  सभापति शेरबहादुर देउवाको निवास बूढानीलकण्ठमा सोमबार बिहान ९ बजेपछि बैठक सुरू भएको हो।  बैठकमा मंसिर १६ मा भएको स्थानीय तह उपनिर्वाचन समीक्षा र समसामयिक राजनीतिक घटनाक्रमबारे बैठकमा छलफल हुनेछ। बैठकमा केन्द्रीय कार्यसम्पादन समितिका पदाधिकारी र सदस्यहरूको उपस्थिति रहनेछ। स्थानीय तह उपनिर्वाचनमा कांग्रेसले १९ स्थानमा जितेको थियो। केन्द्रीय समिति बस्न नसक्ने अवस्थामा कांग्रेसले केन्द्रीय कार्यसम्पादन समिति बैठक राख्ने गर्छ। कार्यसम्पादन समितिमा वर्तमान पदाधिकारी, पूर्वपदाधिकारी र केही केन्द्रीय सदस्यहरू छन्। "
    },
    {
        "title": "पत्याएका छैनन् होला, म केही समयपछि भारत भ्रमणमा जान्छु: प्रधानमन्त्री ओली",
        "link": "https://www.setopati.com/politics/345566",
        "content": "प्रधानमन्त्री केपी शर्मा ओलीले आफू केही समयमा भारतको भ्रमण गर्ने बताएका छन्। आइतबार झापाको दमकमा आयोजित एक कार्यक्रममा बोल्दै उनले आफूले केही समयमा भारत भ्रमण गर्ने बताएका हुन्। ‘हामी देश बनाउँछौं। कर्णालीमा पुल बन्ने भएको छ। चीन भ्रमणबाट थुप्रै कुराहरू भएका छन्,’ उनले भने, ‘अब मान्छेहरूले पत्याएका छैनन् होला। म केही समयपछि भारत भ्रमणमा पनि जान्छु।’ त्यस्तै उनले सहकारी ठगी आरोपमा पक्राउ परी हिरासतमा रहेका राष्ट्रिय स्वतन्त्र पार्टीका सभापति रवि लामिछानेमाथि लक्षित टिप्पणी पनि गरे।  'देश चलाउन सिद्धान्त चाहिन्छ, नीति चाहिन्छ, संकल्प चाहिन्छ, अठोट चाहिन्छ, सहकारी ठगे जस्तो हुँदैन देश चलाउन भनेको,' उनले भने, 'अरूलाई बुरूक बुरूक्क उफ्रिएर मुख छोडे जस्तो हुँदैन, देश चलाउनलाई।’ प्रधानमन्त्री ओलीले नयाँ राजनीतिक शक्तिहरूलाई बाँसको झ्याङमा उम्रिएको नर्कटको संकेत समेत गरे। केहीबेर चम्किने र छिटै सेलाउने भन्दै प्रधानमन्त्री ओलीले कोही पनि नयाँ शक्तिबाट देश बन्ने भ्रममा नपर्न आग्रह गरे।  ‘कहिले कहिले यस्तो लाग्छ बाँसको झ्याङको छेउमा एउटा नर्कट उम्रिन्छ। बाँसको टुसोभन्दा छिटो बढ्छ। बाँस अलि यत्रो हुँदा नर्कट अलि ठूलो भइसक्छ,' उनले भने, 'अर्को पल्ट हेर्न जाँदा नर्कट बुढो भएर ढलिसकेको हुन्छ। नयाँ नर्कट त्यस्तै हो। यी नर्कटहरू पुर्लक्क उम्रिन्छन्, अलि यत्रा हुन्छन् फेरि ढल्छन्।' त्यस्तै, प्रधानमन्त्री ओलीले झुट, भ्रम फैल्याएर अराजकता मच्चाउनेलाई सरकारले नछोड्ने बताए।  लामिछानेमाथि जिल्ला प्रहरी कार्यालय कास्कीबाट सहकारी बचत रकम अपचलन, संगठित अपराध र सम्पत्ति शुद्धिकरण कसुरमा अनुसन्धान भइरहेको छ। कास्कीसहित चितवन, काठमाडौं, रूपन्देही र वीरगंजमा पनि अनुसन्धान जारी छ। भिडिओः  "
    },
    {
        "title": "कांग्रेसमा गुटगत तिक्तता झन् बढाएको कोशी सम्मेलन ",
        "link": "https://www.setopati.com/politics/345569",
        "content": "नेपाली कांग्रेस कोशीको पहिलो प्रदेश सम्मेलनअघि नेताहरूले सार्वजनिक रूपमै भनेका थिए- कोशीबाट पार्टी एक ढिक्का रहेको सन्देश देशैभरी प्रवाह हुनेछ।  दुई साताअघि सम्मेलनबारे जानकारी दिन आयोजना गरिएको पत्रकार सम्मेलनमा कोशी प्रदेश समितिका सभापति समेत रहेका पूर्व मुख्यमन्त्री उद्धव थापाले ‘यो सम्मेलनले पार्टीलाई थप एकताबद्ध पार्ने’ र ‘कोशीबाट एकताको सन्देश देशैभरी जाने’ आशा प्रकट गरेका थिए। शनिबार विराटनगरमा सम्पन्न सम्मेलन थापा र अरू धेरै नेता–कार्यकर्ताले अपेक्षा गरे अनुसार भएन। उद्घाटन सत्रमा बोल्ने जिल्लादेखि केन्द्रसम्मका ४० जना वक्ताहरूमध्ये धेरैजसोले फरक समूहप्रति तिखो प्रहार गरे। गृहनगरमै आयोजित सम्मेलनमा नेता शेखर कोइराला अनुपस्थित रहे। कोइराला समूहकै मानिने महामन्त्री गगन थापा स्वयंले कोइराला समूहको गतिविधिप्रति असन्तुष्टि प्रकट गरे। पार्टी भित्रको गुटगत लडाइँ र तिक्तता कोशीको प्रदेश सम्मेलनमा झनै छताछुल्ल भएको छ। संस्थापन पक्ष र शेखर कोइराला पक्षबीचको गुटगत तिक्तता प्रदेश सम्मेलनको मञ्चमा प्रष्टसँग पोखियो। दिनभरी नेताहरूको भाषण सुनिरहेका कांग्रेस कार्यकर्ताहरूले सहजै लख काटे, पार्टीभित्र यतिबेला गुटगत लडाइँ उत्कर्षमा छ। सम्मेलनले पार्टीलाई थप एकताबद्ध पार्ने भनेता पनि केन्द्रीय नेताहरू मञ्चमा झनै भिडेको देखिँदा तपाईंको अपेक्षा पूरा भयो कि भएन भनेर प्रदेश सम्मेलन सकिएको भोलिपल्ट गरिएको प्रश्नमा सभापति थापा आशावादी सुनिएका थिएनन्। ‘एकता अभियानको प्रारम्भ त भयो नि कोशीबाट,’ थापाले भने, ‘नेताहरूका मनका कुराहरू एउटै प्लेटफर्ममा पोखियो। अब समस्या के रहेछ भन्ने पहिचान भयो। सम्मेलनमा कोही नआउँदैमा वा आउँदैमा, नेताहरूले मनका कुराहरू राख्दैमा एकता भएन भन्न मिल्दैन। कोशीबाट अभियान (एकताको) सुरू भएको छ।’  सधैंजसो शालिन र आशावादी नै सुनिने सभापति थापाले यसो भनेता पनि कोशी सम्मेलन सकिएको २४ घन्टा नबित्दै प्रदेशका नेताहरूले एकअर्काविरूद्ध घोचपेच सुरू गरिसकेका छन्। यसमा कोइराला पक्षका नेताहरू सबैभन्दा अगाडि देखिएका छन्।  सो समूहका नेता गुरूराज घिमिरेले प्रदेश सम्मेलन चल्दाचल्दै सामाजिक सञ्जाल फेसबुकमा असन्तोष पोखे। ‘देशको राजनीतिमा भुइँफुट्टातन्त्र र नेपाली कांग्रेसको राजनीतिमा कुलिनतन्त्र हावी भएको भनेर मैले उठाउँदै आएको मुद्दा कोशी प्रदेशको सम्मेलनमा उजागर भएको छ। यसले पार्टी परम्परा, मर्यादा र संस्कारको खिल्ली उडाएको छ। पार्टीको स्थापित मान्यताविरूद्ध कायम गरिएको बहुमतीय यान्त्रिक अधिनायकवादप्रति गहिरो खेद छ,’ उनले लेखेका थिए। घिमिरे १४ औं महाधिवेशनका बेला प्रदेश सभापति पदमा उठेर थापासँग दुई मतको अन्तरले पराजित भएका नेता हुन्। शेखर कोइराला, सुजाता कोइरालालगायत कोइराला समूहकै शीर्ष नेताहरूले भोट नहाल्दा उनी कृष्णप्रसाद सिटौला पक्षका थापासँग पराजित भएका थिए। कांग्रेस नेताहरूले प्रदेश सम्मेलनमा सहभागी ६४८ प्रतिनिधिहरूले बन्दसत्रमा खुला छलफल र बहस गर्ने बताएका थिए। तर, बिहान साढे १० बजे सुरू भएर अपरान्ह चार बजेसम्म उद्घाटन सत्र नै चल्यो। बन्दसत्र सुरू हुने बेलामा बहुसंख्यक प्रतिनिधि निस्किसकेका थिए। औपचारिकता पूरा गर्दै सांगठनिक, राजनीतिक र आर्थिक प्रतिवेदन पारित गर्दै बन्द सत्र सकियो। त्यसपछि कोइराला पक्षका नेताहरूले सामाजिक सञ्जालमा असन्तोष व्यक्त गर्न थाले। यही श्रृंखलामा कोशीका पूर्व मुख्यमन्त्री केदार कार्की समेत जोडिए। महामन्त्रीद्वय गगन थापा र विश्वप्रकाश शर्माका कार्की सदाबहार आलोचक हुन्। दुवै महामन्त्रीलाई उनले बारम्बार ‘स्टन्टबाज’ भन्दै सार्वजनिक अभिव्यक्ति दिँदै आएका छन्। कोइराला पक्षले आयोजना गरेको पालिका सभापतिहरूको भेलामा पनि कार्की दुई महामन्त्रीविरूद्ध खनिएका थिए।  थापा १४ औं महाधिवेशनमा शेखर टिमबाटै महामन्त्रीमा विजेता बनेका हुन्। एकै समूहमा भए पनि कार्कीले थापाविरूद्ध निरन्तर लेख्दै र बोल्दै आएका थिए। पछिल्लो समयमा थापा १५ औं महाधिवेशनमा सभापतिमा उठ्ने तयारी गरिरहेका छन्। उनलाई अर्का महामन्त्री विश्वप्रकाश शर्माको खुला साथ रहेको शर्माले बताउँदै आएका छन्। शेखर आफैं पनि सभापति बन्ने दौडमा सामेल छन्। गगनले सभापति लड्ने बताएपछि कोइराला स्वयं त बोलेका छैनन्। तर, उनी पक्षका नेताहरू गगनविरूद्ध अभिव्यक्ति दिँदै हिँडेको भेटिन्छ। शनिबारको प्रदेश भेलामा महामन्त्री थापाले शेखरकै विपक्षमा अभिव्यक्ति दिए। खासगरी समानान्तर भेला आयोजना गरेकोमा असन्तुष्टि भएका गगनले चुनावी हारजितको विषयलाई सभापति सँगसँगै बस्नै नचाहनु ठीक नभएको बताएका थिए। त्यतिमात्रै होइन ६०–४० को भागबण्डा खोज्नेले आफ्नो जिम्माको कामै नगरेको भन्दै थापाले भाग खोज्नेले काम पनि गर्नुपर्ने बताएका थिए।  थापाको यस्तो अभिव्यक्तिपछि पूर्व मुख्यमन्त्री कार्की झनै बिच्किएका छन्। उनले उक्त कुरा व्यक्त गर्न फेसबुकमा स्ट्याटस लेखेका छन्। ‘संस्कार अग्रज र अनुभवीमै हुन्छ। शेखर दाई नभएको बेला कोइराला निवास गएर पार्टी सभापतिले बडप्पन देखाउनु भयो,’ कोइराला निवासको बार्दलीमा देउवा र शशांक कोइरालाले सँगै चिया पिउँदै गरेको तस्बिर राखेर उनले लेखेका छन्, ‘सधैं माकुरोको बच्चा प्रवृत्ति अंगाल्ने महामन्त्रीको चरित्र विराटनगरमा देखियो।’ कोशी सम्मेलनले पार्टी एकताबद्ध देखाउने भनेका नेताहरूले नै सम्मेलनले आपसी तिक्तता झनै बढाएको पदाधिकारीहरू बताउँछन्। ‘शीर्ष नेताहरू प्रदेशमा आएर कार्यकर्ताको मनोबल बढाएर जान्छन् होला भन्ने आशा थियो झनै निराश बनाएर गए,’ कोशी प्रदेश समितिका एक पदाधिकारीले गुनासो गर्दै भने, ‘यो राम्रो भएन। नेताहरू आपसमा जहाँ भेट्यो त्यहीँ भिड्ने कुरा ठीक होइन।’  सम्मेलनको मञ्चमा मात्रै होइन मंसिर पहिलो सातादेखि नै कोशी प्रदेशलाई केन्द्रमा राखेर गुटगत लडाइँ तीव्र बनेको थियो। गएको साता कांग्रेस कोशी प्रदेश समितिका पदाधिकारीहरू दोहोरो तनावमा थिए। एकातिर मंसिर २२ का लागि निर्धारण गरिएको पहिलो प्रदेश सम्मेलन सफल पार्नुपर्ने दबाब खेपिरहेका उनीहरूका लागि कोइराला पक्षले मंसिर १८ र १९ मा आयोजना गरेको समानान्तर भेला अर्को टाउको दुखाइ बन्न पुगेको थियो।  कोइराला पक्षले आयोजना गरेको प्रदेशका पालिका सभापतिहरूको भेला रोक्न अन्तिमसम्मै प्रदेशका पदाधिकारीहरू केन्द्र गुहारिरहेका थिए। तर, केन्द्रले भेला रोक्ने निर्देशन दिएन। मुख्यसचिव कृष्णप्रसाद पौडेलले प्रदेशलाई पत्र लेखेर कोइराला पक्षको भेलालाई वैधानिकता दिन अस्वीकार गरेको थियो।  कोशी सम्मेलनमा सहभागी नभई शनिबार चितवन पुगेका नेता शेखर कोइरालाले त्यस्तो पत्रले आफ्नो चित्त दुखेको अभिव्यक्ति दिएका छन्। पालिका सभापतिहरूको भेला गर्दा केन्द्रले त्यस्तो पत्र लेख्न नहुने उनको भनाइ थियो। शनिबारको भेलामा कोइराला पक्षका नेताहरू केन्द्रीय सदस्य सरिता प्रसाइँ, मोरङ सभापति डिगबहादुर लिम्बू, डा. सुनिल शर्मा लगायतले बोल्ने क्रममा प्रत्यक्ष–अप्रत्यक्ष रूपमा संस्थापन पक्षले एकोहोरो पेलेको गुनासो गरे।  मोरङ सभापति लिम्बूले त सभापति शेरबहादुर देउवा सामु कारबाही गरेर देखाउन चुनौतीसमेत दिएका थिए। केन्द्रीय सदस्य प्रसाइँले सम्मेलनमा शेखर कोइराला, महामन्त्री विश्वप्रकाश शर्मा र कोइराला पक्षका नेता बलबहादुर केसीलाई खोजेकी थिइन्। उनीहरूको नामै लिँदै प्रसाइँले सोधेकी थिइन्, ‘खै आफ्नै प्रदेशको सम्मेलनमा उहाँहरू? पार्टीले आउने वातावरण बनाउनुपर्दैन?’  सम्मेलन सकिएलगत्तै कोइराला पक्षका कोशीका माथिल्लो तहका नेताहरूदले दिइरहेको अभिव्यक्तिलाई संस्थापन पक्षका नेताहरूले भने व्यक्तिगत कुण्ठा भनेका छन्। ‘विधान, नियमअनुसार आयोजित पार्टीको प्रदेश सम्मेलन ऐतिहासिक रूपमा सफल भएको छ,’ सभापति देउवा निकट उदयपुरका पार्टी सभापति हिमाल कार्कीले सेतोपाटीसँग भने, ‘विधानअनुसार आयोजित सम्मेलनमा को नेता आयो, को आएन, कसले कता कसरी कुन्ठा प्रकट गर्यो भन्नेले केही अर्थ राख्दैन। सम्मेलन सफल र एकताबद्ध पार्टीको सन्देश दिन सफल रह्यो।’ "
    },
    {
        "title": "देश चलाउनु सहकारी ठगे जस्तो होइन: प्रधानमन्त्री (भिडिओ)",
        "link": "https://www.setopati.com/politics/345563",
        "content": "प्रधानमन्त्री केपी शर्मा ओलीले देश चलाउन सहकारी ठगेको जस्तो नहुने टिप्पणी गरेका छन्। आइतबार झापाको दमकमा आयोजित एक कार्यक्रममा बोल्दै प्रधानमन्त्री ओलीले राष्ट्रिय स्वतन्त्र पार्टी (रास्वपा) सभापति रवि लामिछानेलाई लक्ष्य गर्दै देश चलाउन सहकारी ठगेको जस्तो नहुने टिप्पणी गरेका हुन्। 'देश चलाउन सिद्धान्त चाहिन्छ, नीति चाहिन्छ, संकल्प चाहिन्छ, अठोट चाहिन्छ, सहकारी ठगे जस्तो हुँदैन देश चलाउन भनेको,' उनले भने, 'अरूलाई बुरूक बुरूक्क उफ्रिएर मुख छोडे जस्तो हुँदैन, देश चलाउनलाई।’ प्रधानमन्त्री ओलीले नयाँ राजनीतिक शक्तिहरूलाई बाँसको झ्याङमा उम्रिएको नर्कटको संकेत समेत गरे। केहीबेर चम्किने र छिटै सेलाउने भन्दै प्रधानमन्त्री ओलीले कोही पनि नयाँ शक्तिबाट देश बन्ने भ्रममा नपर्न आग्रह गरे।  ‘कहिले कहिले यस्तो लाग्छ बाँसको झ्याङको छेउमा एउटा नर्कट उम्रिन्छ। बाँसको टुसोभन्दा छिटो बढ्छ। बाँस अलि यत्रो हुँदा नर्कट अलि ठूलो भइसक्छ,' उनले भने, 'अर्को पल्ट हेर्न जाँदा नर्कट बुढो भएर ढलिसकेको हुन्छ। नयाँ नर्कट त्यस्तै हो। यी नर्कटहरू पुर्लक्क उम्रिन्छन्, अलि यत्रा हुन्छन् फेरि ढल्छन्।' त्यस्तै, प्रधानमन्त्री ओलीले झुट, भ्रम फैल्याएर अराजकता मच्चाउनेलाई सरकारले नछोड्ने बताए।  लामिछानेमाथि जिल्ला प्रहरी कार्यालय कास्कीबाट सहकारी बचत रकम अपचलन, संगठित अपराध र सम्पत्ति शुद्धिकरण कसुरमा अनुसन्धान भइरहेको छ। कास्कीसहित चितवन, काठमाडौं, रूपन्देही र वीरगंजमा पनि अनुसन्धान जारी छ। भिडिओः  "
    },
    {
        "title": "अमेरिकी सहायक विदेशमन्त्री लु र कांग्रेस सभापति देउवाबीच भेटवार्ता",
        "link": "https://www.setopati.com/politics/345554",
        "content": "नेपाल भ्रमणमा रहेका अमेरिकाका दक्षिण तथा मध्य एसिया हेर्ने सहायक विदेशमन्त्री डोनाल्ड लुले नेपाली कांग्रेसका सभापति शेरबहादुर देउवासँग भेटवार्ता गरेका छन्। सभापति देउवा र लुबीच बूढानीलकण्‍ठस्थित देउवा निवासमा आइतबार भेटवार्ता भएको हो। भेटमा उनीहरूबीच द्विपक्षीय हितका विविध पक्ष र समसामयिक विषयमा छलफल भएको सभापति देउवाका स्वकीय सचिव भानु देउवाले बताए। विदेशमन्त्री लु आइतबार नेपाल आएका थिए। नेपाल भ्रमणका क्रममा शीर्ष नेतृत्वसँग शिष्टाचार भेट र नागरिक समाजसँग कुराकानी गर्ने कार्यक्रम छ। "
    },
    {
        "title": "काठमाडौंका खोलाको माटो लगेर दक्षिणकालीमा मैदान बनाउने सम्झौता भएको छ: मेयर बालेन (भिडिओ)",
        "link": "https://www.setopati.com/politics/345549",
        "content": "काठमाडौं महानगरपालिकाका मेयर बालेन शाहले नदी तथा खोलाको माटो झिकेर दक्षिणकालीमा मैदान बनाउने सम्झौता गरेको बताएका छन्। आइतबार बसेको ३७ औं नगर कार्यपालिका बैठकमा मेयर बालेनले महानगरभित्र खोला किनारा सफा गर्दा निस्कने माटो तथा बालुवा दक्षिणकाली नगरपालिकामा स्तान्तरण गरी त्यहाँ मैदान बनाउने सम्झौता भएको बताए।  कार्यपालिका बैठकमा वडा नम्बर १४ का वडाध्यक्ष सुमन श्रेष्ठले केही समयअघिको बाढीले खोला किनाराका क्षेत्रका पर्खालमा क्षति पुर्‍याएको बताएका थिए।  'बाढीका कारण खोला किनाराका पर्खाललको स‌ंरचनामा क्षति पुर्‍याएको छ,' उनले भने, 'भोलिको दिनमा त्यसले गर्दा बाढी पसेर धेरै धनजनको क्षति हुन सक्ने अवस्था छ। माटो र बालुवाका कारण खोलाको सतह बढेर केही माथि आएको छ। खोलालाई पनि सफा गर्न ध्यानाकर्षण गर्न चाहन्छु।' वडाध्यक्ष श्रेष्ठलाई जबाफ दिँदै मेयर बालेनले खोलाको पर्खाल थप्नेभन्दा पनि जम्मा भएको माटो र बालुवा झिकेर सफा गर्नुपर्ने बताए। 'जम्मा भएका माटो, बालुवा र अन्य वस्तु एक दुई वर्षमा झिकेर सफा गर्नुपर्छ,' उनले भने, 'तर झिकिएका वस्तु बेच्न नपाइने हुँदा दक्षिणकाली नगरपालिका एउटा सम्झौता भएको छ।' दक्षिणकालीस्थित एक ठाउँमा खाल्डो जस्तो रहेको हुँदा काठमाडौं महानगरका खोलामा जम्मा भएको माटो र बालुवा त्यहाँ लगेर राख्ने सहमति भएको उनले बताए। त्यो भरिँदै गएपछि त्यहाँ मैदान बन्न सक्ने सम्भावना देखिएको उनको भनाइ छ। खोला तथा नदीबाट ढुंगा भने नझिकिने पनि उनले बताए। खोलाबाट निकालेका वस्तु बिक्री गर्न नमिल्ने तर स्थानान्तरण गर्न पाउने प्रावधान रहेकोले दक्षिणकालीसँग उक्त सम्झौता गर्नु परेको मेयर शाहको भनाइ छ।  भिडिओः    "
    },
    {
        "title": "कोशीका पूर्वमन्त्री अधिकारीविरूद्ध मुद्दा नचलाउने निर्णय विरूद्धको दरपीठ सर्वोच्चले गर्‍यो सदर",
        "link": "https://www.setopati.com/politics/345550",
        "content": "कोशी प्रदेशका पूर्वमन्त्री एवं नेकपा (एमाले) का सांसद लिलाबल्लभ अधिकारीमाथि मुद्दा नचलाउने निर्णयविरूद्ध हालेको रिट सर्वोच्चमा दर्ता नहुने भएको छ। आइतबार सर्वोच्चका न्यायाधीश कुमार चुडालको इजलासले दरपीठ भएको रिटलाई सदर गरेको हो। दरपीठ सदर भएसँगै अधिवक्ता दिनेश त्रिपाठीले दिएको रिट दर्ता नहुने भएको हो। मंसिर १६ गते अधिवक्ता त्रिपाठीले अधिकारीलाई जापान प्रकरणमा सरकारी वकिलको कार्यालयले मुद्दा नचलाउने निर्णय गरेको भन्दै त्यसविरूद्ध रिट दिएका थिए। तर रजिष्ट्रारले उक्त रिट दरपीठ गरेका थिए। ‘‘लिलाबल्लभ अधिकारीको प्रस्तुत वरदातमा संलरन रहेको वस्तुनिष्ठ प्रमाण हालसम्मको अनुसन्धानबाट नदेखिए‌कोले निज उपर थप प्रमाण प्राप्त भएका बखत कानुन बमोजिम हुने नै हुँदा....’ भनी उल्लेख भएको परिप्रेक्षमा प्रस्तुत रिट निवेदन यस अदालतको असाधारण अधिकार क्षेत्र अन्तर्गत दर्ता गर्न मिलेन। मुलुकी देवानी कार्यविधि संहिता, २०७४ को दफा १२८ तथा सर्वोच्च अदालत नियमावली, २०७४ को नियम १८ बमोजिम दरपीठ गरी दिइएको छ,’ दरपीठ आदेशमा भनिएको छ। मंसिर १० गते सरकारी वकिल कार्यालय काठमाडौंले अधिकारीविरूद्ध मुद्दा नचलाउने निर्णय गरेसँगै उनी रिहा भएका थिए। कात्तिक २५ गते उनी पक्राउ परेका थिए। "
    },
    {
        "title": "प्रहरीले भन्यो: रविलाई पोखरा लैजाँदा प्रहरीले मापसे गरेको थिएन",
        "link": "https://www.setopati.com/politics/345545",
        "content": "जिल्ला प्रहरी कार्यालय चितवनले राष्ट्रिय स्वतन्‍त्र पार्टी (रास्वपा)का सभापति एवं पूर्वगृहमन्त्री रवि लामिछानेलाई पोखरा लैजाँदा मापसे गरेका प्रहरी कर्मचारीले उठाएको भन्ने विषयको खण्डन गरेको छ।  आइतबार चितवन प्रहरीका डिएसपी भेषराज रिजालले विज्ञप्ति जारी गर्दै सामाजिक सञ्जालमा भ्रामक समाचारहरू फैलाइएको भन्‍दै खण्डन गरेका हुन्। ‘पोखरामा उपस्थित गराउने क्रममा नेपाल प्रहरीका कर्मचारीले राति सुतेको बेलामा हिरासत कक्षबाट उठाएको, दुर्व्यवहार गरेको, अस्‍वस्थताका बाबजुद लगिएको, प्रहरी कर्मचारीले मापसे गरेको भन्ने जस्ता भ्रामक, झुट्ठा र अनुमानका आधारित कपोकल्पित भ्रमपूर्ण विचारहरू टिकटक, फेसबुक लगायत सामाजिक सञ्जालहरूमा सम्प्रेषण भएको सन्दर्भमा यस कार्यालयको गम्भीर ध्यानाकर्षण भएको छ,’ कार्यालयले जारी गरेको विज्ञप्तिमा उल्लेख छ। प्रहरीले चितवनमा भएको घटनाक्रमलाई विश्लेषण गरी भीडबाट लामिछानेमाथि सुरक्षामा समेत प्रतिकूल असर पर्न सक्ने अवस्था देखिएको र मुद्दा अनुसन्धानका लागि सिमित हदम्याद रहेकाले राति नै लग्न परेको उल्लेख गरेको छ। ‘आफन्त भेटघाट कक्षमा लामिछानेले आफन्त तथा शुभचिन्तकहरूसँग भेटघाट वार्तालाप गरी सके पछि भेटघाट कक्षबाटै ०८।२० गते मध्यराति १२:०५ बजे सुरक्षा सतर्कता अपनाई डिएसपीको कमाण्डमा चितवनबाट सुरक्षित रूपमा कास्की उपस्थित गराइएको,’ विज्ञप्तिमा भनिएको छ। रास्वपाले रवि लामिछानेलाई पोखरा लैजाँदा मानव अधिकारको हनन गरेको भन्दै राष्ट्रिय मानव अधिकार आयोगमा उजुरी दिएको छ।   "
    },
    {
        "title": "आफूविरूद्ध समाचार लेख्ने पत्रकारलाई कारबाही गर्न मेयर साम्पाङले लेखे गृहमन्त्रीलाई पत्र",
        "link": "https://www.setopati.com/politics/345544",
        "content": "धरान उपमहानगरपालिकाका मेयर हर्क साम्पाङले आफूविरूद्ध समाचार लेखेका पत्रकारलाई कारबाही गर्न गृहमन्त्री रमेश लेखकलाई पत्र लेखेका छन्। खोज पत्रकारिता केन्द्र (खोपके) मा पत्रकार गोपाल दाहालले 'हर्क साम्पाङको मनमौजी शासन, बेथितीको दलदलमा धरान' शीर्षकमा समाचार लेखेका थिए। आफूविरूद्ध समाचार लेख्ने दाहाल र सेयर गरेका पत्रकार महासंघ सुनसरी अध्यक्ष जनकऋषि राईलाई कारबाही गर्न मेयर साम्पाङले आइतबार गृहमन्त्री लेखकलाई पत्र लेखेका हुन्। पत्रकार दाहालले समाचारमा आफूलाई नक्कली माओवादी बनेर चन्दा असुलेको उल्लेख गरेको र उक्त विषय झुटो भएको मेयर साम्पाङले गृहमन्त्रीलाई लेखेको पत्रमा उल्लेख छ। साथै झुटो समाचारलाई जनकऋषि भन्ने व्यक्तिले दुष्प्रचार गरेको दाबी पनि मेयर साम्पाङको छ।  ‘दुवैलाई कानुन मुताबिक कारबाही गरी लोकतन्त्रमा नागरिकको मताधिकार र जनदेशबाट निर्वाचित नगर प्रमुखजस्तो पदलाई अपमान र अनादर गरी भ्रम फैलाउने तथा मानहानी गरी प्रेस स्वतन्त्रताका नाममा पार्टीगत आग्रह पूर्वाग्रह राखी लोकतन्त्रलाई नै निकृष्ट र बदनाम  गर्ने आपराधिक, असामाजिक, अमर्यादित कृत्य र त्यसबाट हुन जाने विकृतिलाई रोक्न आवश्यक कदम चालियोस् भन्ने अनुरोध छ,’ मेयर साम्पाङले गृहमन्त्रीलाई लेखेको पत्रमा उल्लेख छ। उनले प्रेस स्वतन्त्रताको नाममा व्यक्ति र पद दुवैको मानहानि गर्नेलाई कारबाही गर्न पनि माग गरेका छन्। समाचारमा चित्त नबुझे प्रेस काउन्सिललगायत सम्बन्धित निकायमा जानुपर्नेमा मेयर साम्पाङले गृहमन्त्रीलाई पत्र लेख्दै आफूविरूद्ध समाचार लेखेका पत्रकारलाई कारबाहीको माग गरेका हुन्। यो पनि: गृह र सामान्य प्रशासन मन्त्रालयलाई धरानका मेयर साम्पाङले आजै पठाए तीन पत्र   "
    },
    {
        "title": "प्रधानमन्त्रीले गरे मानव सेवा आश्रम भवन उद्घाटन",
        "link": "https://www.setopati.com/politics/345538",
        "content": "प्रधानमन्त्री केपी शर्मा ओलीले झापाको मेचीनगर नगरपालिका वडा नम्बर ४ आमडाँडीमा मानवसेवा आश्रमको जिल्ला कार्यालयको भवन उद्घाटन गरेका छन्। प्रधानमन्त्री ओलीले आइतबार भवन उद्घाटन र मानवसेवा स्मारक शिलान्यास गरेको उनको सचिवालयले जानकारी दिएको छ। कार्यक्रममा आश्रमका लागि दुई बिघा पाँच कट्ठा जग्गा दिने स्थानीय रामबहादुर प्रधानलाई सम्मान गरिएको थियो। प्रधानमन्त्री ओलीले सो आश्रमको भवन निर्माणका लागि आफ्नो एक महिनाको तलब र प्रथम महिला शाक्यले दुई महिनाको पेन्सन रकम दिने घोषणा गरेका छन्। "
    },
    {
        "title": "एमालेलाई जग्गा दान गरेको रिट सर्वोच्चले हेर्न भ्याएन",
        "link": "https://www.setopati.com/politics/345532",
        "content": "नेकपा (एमाले)ले भाटभटेनी सुपरमार्केटका संचालक मिनबहादुर गुरूङबाट जग्गा दानमा लिएकोविरूद्ध परेको रिट सर्वोच्च अदालतमा हेर्न नभ्याइनेमा परेको छ।  आइतबार न्यायाधीशहरू मनोजकुमार शर्मा र नित्यानन्द पाण्डेयको इजलासमा परेको उक्त रिट हेर्न नभ्याइनेमा राखिएको हो।  यसअघि मंसिर १८ गते पनि शर्मा र पाण्डेयकै इजलासमा परेको थियो। त्यतिबेला पनि सर्वोच्चले हेर्न भ्याएको थिएन। कात्तिक ७ गते दर्ता भएको यो मुद्दा ७ पटक हेर्न नभ्याइने र दुई पटक हेर्न नमिल्नेमा परेको छ। यसअघि कात्तिक १२ गते सुनिलकुमार पोखरेलको इजलासले कारण देखाऊ आदेश, जग्गाको हक हस्तान्तरण लगायतका काम कारबाही नगर्न अल्पकालीन अन्तरिम आदेश जारी गरेको थियो। अन्तरिम आदेशका लागि दुवै पक्षलाई छलफलका लागि पनि बोलाएको थियो।  भ्रष्टाचार र सरकारी कागजात कीर्ते गरेको आरोप लागेका व्यापारी गुरूङबाट एमालेले चन्दास्वरूप दान लिने गरी गरेको निर्णय बदर गर्न माग गर्दै अधिवक्ता ज्ञानबहादुर बस्नेतले रिट दिएका थिए। सुरूमा सर्वोच्च अदालत प्रशासनले दरपीठ गरिदिएको थियो। प्रशासनको निर्णयविरूद्ध बस्नेतले कात्तिक २ गते इजलासमा निवेदन दिएका थिए। न्यायाधीश तिलप्रसाद श्रेष्ठको इजलासले सो दरपीठ बदर गर्दै रिट दर्ता गर्न आदेश दिएको थियो। अधिवक्ता बस्नेतले रिटमा गुरूङ र एमाले पार्टी कार्यालयलाई विपक्षी बनाएका छन्। उनले भ्रष्टाचार र सरकारी जग्गा व्यक्तिगत बनाउने अभियोग लागेका व्यवसायीबाट पार्टीले जग्गा दान लिने विषय कानुनको मर्म र नैतिकता विपरीत भएको रिट निवेदनमा जिकिर गरेका छन्। राजनीतिक दल र राजनीतिका नाममा लिने/दिने चन्दा दान पारदर्शी बनाउन परमादेश दिन समेत उनले माग गरेका छन्। गत असोज २५ गते प्रधानमन्त्री एवं नेकपा एमालेका अध्यक्ष केपी शर्मा ओलीले कीर्तिपुर नगरपालिका वडा नम्बर २, मैत्रीनगरमा पार्टी केन्द्रीय कार्यालय भवनको शिलान्यास गरेका थिए। भाटभटेनीका सञ्चालक व्यवसायी मीनबहादुर गुरूङ र सावित्री गुरूङले एमालेलाई दान गरेको १० रोपनी १४ आना जग्गामा पार्टी भवन बन्न लागेको हो। "
    },
    {
        "title": "विद्यालय शिक्षा विधेयकबारे छलफल गर्न राखेको बैठक गणपूरक संख्या नपुग्दा स्थगित",
        "link": "https://www.setopati.com/politics/345530",
        "content": "प्रतिनिधि सभाको शिक्षा, स्वास्थ्य तथा प्रविधि समितिको बैठक स्थगित भएको छ। शिक्षा विधेयकबारे दफावार छलफलका लागि बोलाइएको बैठक गणपूरक संख्या नपुग्दा स्थगित भएको हो। आइतबार बोलाइएको बैठकमा सभापतिबाहेक १० जनामात्रै सांसद उपस्थित भएका थिए। २४ सदस्यीय समितिमा १३ जना उपस्थित भए मात्रै बैठक सञ्चालन गर्न मिल्छ। बैठकमा उपस्थित रहेका एक मात्र पुरूष सांसद महिन्द्र राय यादव पनि स्वास्थ्यको कारण देखाउँदै बाहिरिएका थिए। बैठकमा समितिमा रहेका सबैजसो महिला सांसदहरू उपस्थित थिए।  सभापति अमरबहादुर थापाले आज गणपुरक संख्या नपुगेकोले सोमबार दिउँसो १ बजेसम्मका लागि बैठक स्थगित गरिएको जानकारी गराएका छन्। महिला सांसदहरूले भने पुरूष सांसदहरू अनुपस्थित हुँदा बैठक स्थगित भएको गुनासो गरेका छन्। "
    },
    {
        "title": "देउवा पुगे कोइराला निवास, थिएनन् शेखर",
        "link": "https://www.setopati.com/politics/345521",
        "content": "शनिबार बिहान १० बज्दै थियो, कोइराला निवासमा पुगे नेपाली कांग्रेसका सभापति शेरबहादुर देउवा। इटहरीस्थित एक होटलमा शुक्रबार बास बसेका देउवा शनिबार बिहान विराटनगरस्थित कोइराला निवास पुगेका थिए। पार्टीको प्रथम कोशी प्रदेश सम्मेलनका लागि कांग्रेसका शीर्ष नेताहरूदेखि कार्यकर्ताहरू पनि शुक्रबारदेखि नै इटहरी र विराटनगरमा पुगिसकेका थिए। काठमाडौंबाट गएका शीर्ष नेताहरूलाई एकै होटलमा राखिएको थियो। सभापति देउवा बसेकै होटलमा पूर्वमहामन्त्री शशांक कोइराला पनि बास बसेका थिए। शनिबार बिहान देउवा र कोइरालाबीच कुराकानी भयो। कुरैकुरामा सभापति देउवाले 'म चिया खान कोइराला निवास आउँछु' भनेका थिए। शशांकले 'आउनु न' भने र तारतम्य मिलाउन निवासतिर लागे। केहीबेरमा सभापति देउवा पनि विराटनगरस्थित कोइराला निवास आइपुगे। शनिबार बिहान १० बजेको हुँदो हो। सभापति देउवा कोइराला निवास पुग्दा घरमा शेखर कोइराला थिएनन्, शेखरकी पत्नी पुनमले स्वागत गरिन्, शशांकसँग त देउवाको बिहानै भेट भइसकेकै थियो। सभापति देउवा करिब आधा घन्टा बार्दलीमा बसे। पुनम, शशांक र कोइराला निवासमा भेला भएका नेता, कार्यकर्ताहरूसँग भलाकुसारी गरे। यतिका बेर कोइराला निवास बसेका सभापति देउवाले शेखरको खोजी भने गरेनन्। किनभने शेखर चितवन गएको उनलाई जानकारी थियो। सभापति देउवाले कोइराला निवासमा राजनीतिक कुराकानी खासै गरेनन्। देउवाले कोइराला निवास वरपर देखिएका भौतिक संरचनाहरू निर्माणजस्ता परिवर्तन भएका कुरा निकालेका थिए। सभापति देउवाका प्रेस सल्लाहकार गोविन्द परियारका अनुसार सभापति देउवाले शैलजाको घर कहाँनेर हो भनेर सोधेका थिए। दुई घर पर हो भन्ने जबाफ पाएपछि देउवाले पहिले खालीखाली रहेका जग्गा अहिले घरैघरले भरिएछन् भनेका थिए। कोइराला निवासको यो करिब १०० वर्ष पुरानो घर अंशबन्डाका क्रममा शेखरको भागमा परेको छ। सुजाता र शशांकका भागमा परेको जग्गा अधिकांश बिक्री र केही फाउन्डेसनलाई दान दिइएको छ। २०६६ सालमा घरसहित जग्गा बिक्री गर्न खोज्दा कांग्रेस कार्यकर्ताहरूले पार्टीको झन्डा गाडेर विरोध गरेका थिए। इतिहास बोकेको ठाउँ बिक्री गर्न नमिल्ने र संग्रहालयको रूप दिनुपर्ने माग कार्यकर्ताहरूको थियो। सभापति देउवाले कोइराला निवास सरसर्ती हेरेर बार्दलीको कुर्सीमा बसेका थिए। शशांक र पुनम लगायतसँग कुराकानी गर्दै उनले चिया पनि पिए। ‘कोइराला निवास सभापति देउवा गइराख्नेमध्येको एक ठाउँ हो, यसपालि पनि उहाँ कोइराला निवास जानुभयो, सरसर्ती घर हेर्नुभयो,’ उनले भने, ‘पहिले पनि उहाँहरू त्यसरी नै बस्ने ठाउँ बार्दलीमा गएर बस्नुभयो।’ कोइराला निवासको सुरक्षाका लागि २०५४ सालदेखि सुरक्षाव्यवस्था पनि मिलाउन थालिएको थियो। यही घरमा मुलुकका तीन प्रधानमन्त्री मातृकाप्रसाद कोइराला, विश्वेश्वरप्रसाद कोइराला र गिरिजाप्रसाद कोइरालाको बाल्यकाल बितेको थियो। २०७६ मा सरकारले त्यहाँबाट सुरक्षाकर्मी हटाएपछि विरोध पनि भएको थियो। त्यसबेला केही कांग्रेसका कार्यकर्ताले कोइराला निवासलाई मन्दिरको रूप दिँदै ढोगेर प्रवेश पनि गरेका थिए। कोइराला निवाससँग कांग्रेस कार्यकर्ताको भावना पनि जोडिएको छ, किनभने कुनै बेला कांग्रेस भनेका कोइराला र कोइराला भनेका कांग्रेसजस्तै थियो। अहिले पनि कांग्रेसको राजनीतिमा यही घरका शेखर-शशांक र सुजाता सक्रिय छन्। पछिल्लो समय शेखर विराटनगर गइरहन्छन्। उनी गएका बेला निवासमा कार्यकर्ताको चहलपहल देखिन्छ, अरूबेला सुनसानजस्तै रहन्छ। सभापति देउवाले कोइराला निवासमा रहँदा शेखरसँग टेलिफोनमा कुराकानी गरेनन्। शेखरका स्वकीय सचिव दिनेशचन्द्र थपलियाले देउवाका स्वकीय सचिव भानु देउवालाई चितवनमा हुने पूर्वनिर्धारित कार्यक्रममा शेखर जाने अवगत गराइसकेका थिए। ‘पिताजीले बनाउनुभएको घर नै शेखर दाइले जस्ताको त्यस्तै राख्नुभएको छ, गिरिजाबाबु सुत्ने खाटसहित पुराना संरचना पनि छन्,’ शेखरका स्वकीय सचिव थपलियाले भने, ‘कोइराला निवास केही परिवर्तन गरिएको छैन।’ सभापति देउवा कोइराला निवास पुग्दा शेखर चितवनमा थिए। कांग्रेस केन्द्रीय सदस्य दिनेश कोइरालाका बुवा भीष्मकान्त कोइरालाको शोकसभामा सरिक हुन उनी चितवन पुगेका हुन्। ‘कोशी सम्मेलनमा शेखर दाइ आउन सक्नु भएन, पूर्वनिर्धारित शोकसभाको कार्यक्रममा चितवन जानुपर्ने भएर भनेर मैले सभापति देउवाका स्वकीय सचिव भानुजीलाई जानकारी गराएको थिएँ,’ थपलियाले भने। कोशी प्रदेश सम्मेलन हुनुअघि शेखरको अगुवाइमा मंसिर १८ र १९ गते जैन भवन विराटनगरमा पालिका सभापति प्रशिक्षण चलेको थियो। यो प्रशिक्षण आधिकारिक नभएको कांग्रेस केन्द्रीय कार्यालयले पत्राचार गरे पनि दुई दिनसम्म प्रशिक्षण चल्यो, ११३ पालिका सभापति सहभागी रहेका थिए। कांग्रेसले शनिबार कोशी प्रथम सम्मेलन विराटनगरमै गर्‍यो तर शेखर सहभागी भएनन्। कतिपयले वरीयतासम्बन्धी विवादका कारण शेखर कार्यक्रममा सहभागी नभएको बताएका छन्। शेखर पक्षले पनि सभापति देउवापछि शेखरलाई बोल्न समय दिनुपर्ने सुनिश्चित हुनुपर्ने बताएका थिए। २०७८ मंसिरमा भएको कांग्रेसको १४ औं महाधिवेशनमा सभापतिमा देउवासँग शेखर पराजित भएका थिए। शेखर पक्षले सभापतिमा पराजितलाई पार्टीमा वरिष्ठ नेताको हैसियतमा आसन र भाषणलाई समय दिनुपर्ने माग गर्दै आएका छन्। तर पार्टीको विधानले वरिष्ठ नेतालाई चिन्दैन। चितवनमा शनिबार पत्रकारहरूसँग कुराकानी गर्दै शेखरले आफूले कोशी प्रदेश सम्मेलन बहिष्कार नगरेको बताएका थिए। साथै उनले १५ औं महाधिवेशनमा आफू सभापति पदमा उठ्ने पनि बताएका थिए। महामन्त्री गगन थापासँग कुनै खटपट नपरेको पनि कोइरालाले बताएका थिए। नेपाली कांग्रेस र कांग्रेस प्रजातान्त्रिकबीच एकता भएपछि पहिलो पटक देउवालाई नै कांग्रेसमा वरिष्ठ नेता बनाइएको थियो। पार्टीभित्र देखा परेका आन्तरिक विवादलगायत विषयमा सोमबार बस्ने कार्यसम्पादन समिति बैठकमा पनि छलफल गर्ने नेताहरूको तयारी छ। सभापतिमा देउवाको यो अन्तिम कार्यकाल हो। कांग्रेसले २०८२ मंसिरमा १५ औं महाधिवेशन गर्नुपर्छ। सभापति देउवाले कसलाई सभापतिमा अघि सार्छन् भन्ने पनि बेलाबखत चर्चाको विषय बन्ने गरेको छ।  शेखर नभएका बेला देउवा शशांकसँगै कोइराला निवासमा देखिएका छन्। कतिपयले देउवाले शशांकलाई सभापतिमा सार्न सक्छन् भनेर पनि अनुमान लगाइरहेका छन्। तर विराटनगर विमानस्थलमा शुक्रबार पत्रकारहरूले अब उत्तराधिकारी को हो भनेर देउवालाई सोध्दा यो घोषणा गर्ने विषय नभएको र महाधिवेशनबाट छानिने प्रतिक्रिया दिएका थिए। "
    },
    {
        "title": "सिरियाको सेनाले आफ्ना सदस्यलाई भन्यो- असदको शासनको अन्त्य भयो",
        "link": "https://www.setopati.com/politics/345501",
        "content": "सिरियाको सेनाले आफ्ना सदस्यलाई राष्ट्रपति बसर अल असदको शासन अन्त्य भएको जानकारी गराएको छ। शनिबारदेखि सिरियाका विभिन्न सहर कब्जा गर्दै आइतबार बिहान विद्रोही लडाकुहरू राजधानी दमास्कस पुगेका थिए। उनीहरूले राष्ट्रपति असद दमास्कस छाडेर भागेको दाबी गरेका थिए। त्यसपछि सेनाले राष्ट्रपति असदको २४ वर्षे तानाशाही शासनको अन्त्य भएको भनेर मातहतका अधिकारीहरुलाई जानकारी गराएको एक अधिकारीलाई उद्धृत गर्दै समाचार संस्था रोयटर्सले उल्लेख गरेको छ। सेनाकै अधिकारीहरुले पनि राष्ट्रपति असदले देश छाडेको बताएका रोयटर्सले आफ्नो समाचारमा लेखेको छ। लडाकू समूह दमास्कस छिरेपछि र राष्ट्रपतिले देश छाडेपछि सिरियाको प्रधानमन्त्री मोहम्मद गाजी जलालीले आफू विद्रोहीहरूलाई सत्ता हस्तान्तरणका लागि तयार रहेको बताएका समाचार संस्था एशोशियटेड प्रेसले उल्लेख गरेको छ। आइतबार नै विद्रोही नेताले सरकारी टेलिभिजिनबाट सिरियाली नागरिकलाई सम्बोधन गर्ने तयारी छ। "
    },
    {
        "title": "रवि लामिछानेलाई अदालत उपस्थित गराइँदै",
        "link": "https://www.setopati.com/politics/345502",
        "content": "राष्ट्रिय स्वतन्त्र पार्टी (रास्वपा) सभापति रवि लामिछानेलाई कास्की जिल्ला अदालत उपस्थित गराइने भएको छ। हिरासतमा राखेर अनुसन्धान गर्न म्याद थपका लागि उनलाई आइतबार अदालत लैजाने तयारी छ। जिल्ला अदालतले यसअघि दिएको म्याद शुक्रबार सकिएसँगै आइतबार फेरि म्याद थप गर्न लागिएको जिल्ला न्यायाधिवक्ता कमला काफ्लेले जानकारी दिइन्। पोखराको सुर्यदर्शन बचत तथा ऋण सहकारी संस्थाको बचत रकम गैरकानुनी रुपमपा गोर्खा मिडिया नेटवर्क प्रालिमा लगेको आरोपमा लामिछानेमाथि अनुसन्धान भइरहेको छ। उनीविरुद्ध सहकारी ठगी, संगठित अपराध र सम्पत्ति शुद्धीकरण ऐनअनुसार अनुसन्धान भइरहेको कास्की प्रहरीले जनाएको छ। कात्तिक २ गते पक्राउ परेका लामिछानेलाई काठमाडौं, बुटवल र चितवनमा रहेका सहकारी ठगीमा पनि संलग्न रहेको आरोपमा बयानका लागि लगिएको थियो। लामिछानेसँगै पूर्वडिआइजी छविलाल जोशी, रामप्रसाद खनाल र लिला पछाइलाई पनि सोही अभियोगमा म्याद थप गर्न अदालत उपस्थित गराउने प्रहरीले जनाएको छ। "
    },
    {
        "title": "विद्रोही लडाकु राजधानीतर्फ अघि बढेपछि सिरियाका राष्ट्रपतिले देश छाडेको दाबी",
        "link": "https://www.setopati.com/politics/345492",
        "content": "सिरियामा विद्रोही लडाकुहरूको आक्रमणपछि राष्ट्रपति बसर अल असदले देश छाडेका छन्। आइतबार बिहानदेखि सिरियाका मुख्य मुख्य सहर कब्जा गर्दै विद्रोही लडाकुहरू राजधानीतर्फ अघि बढेपछि राष्ट्रपति असदले देश छाडेको समाचार संस्था एशोसियटेड प्रेसले लेखेको छ। विद्रोही समूहल हयात तहरीर अल-शाम (एचटीएएस)ले पनि राष्ट्रपतिले देश छाडेको दाबी गरेको छ। 'हामी तानाशाह असदबाट दमास्कस स्वतन्त्र भएको घोषणा गर्छौं। स्वतन्त्र सिरिया विस्थापितहरूको पर्खाइमा छ,' एचटिएएसको टेलिग्राम सन्देशलाई उद्धृत गर्दै अमेरिकी पत्रिका सिएनएनले उल्लेख गरेको छ। पाँच दशकदेखि असदको सत्ताका कारण विस्थापित भएकाहरु स्वतन्त्र देशमा फर्कन सक्ने  र जेलमा रहेकाहरु पनि अब त्यहाँबाट स्वतन्त्र हुने बताएका छन्।  तर राष्ट्रपति असद कहाँ गए भन्नेबारेमा भने खुलेको छैन। यद्यपि राष्ट्रपतिले देश छाडेको भन्ने विषयमा यसअघि असदको कार्यालयले विज्ञप्ती जारी गरेर झुटा सूचना भनेको थियो। विज्ञप्तीमा राष्ट्रपति दमास्कसमै रहेको र आफ्नो जिम्मेवारीअनुसारको काम गरिरहेको भनिएको थियो। सोपछि सरकारी तवरबाट राष्ट्रपति भागेको वा दमास्कसबाट अन्यत्र गएको भन्ने विषय सार्वजनिक भएको छैन। विद्रोही लडाकुहरले शनिबार सिरियाका चार ठूला सहरहरू कब्जा गरेको घोषणा गर्दै शनिबार बिहान दमास्कस पनि कब्जा गर्ने दाबी गरेका थिए। "
    },
    {
        "title": "तीन वटा वामपन्थी शक्तिबीच एकताबारे सकारात्मक कुरा भएको छ: प्रचण्ड",
        "link": "https://www.setopati.com/politics/345474",
        "content": "नेकपा (माओवादी केन्द्र) का अध्यक्ष पुष्पकमल दाहाल 'प्रचण्ड' ले तीन वटा वामपन्थी दलका नेताहरुसँग एकताका लागि वार्ता भएको बताएका छन्। शनिबार दिउँसो माओवादी केन्द्र र नेपाल समाजवादी पार्टीनिकट शिक्षक संगठनबीच एकता घोषणा कार्यक्रमा प्रचण्डले राजनीतिक ध्रुविकरणको विषयमा भएको उक्त छलफल सकारात्मक भएको पनि बताएका छन्। ‘आज बिहान मात्रै एकताको सन्दर्भमा, राजनीतिक ध्रुविकरणकै सन्दर्भमा तीन वटा वामपन्थी पार्टीका नेताहरुसँग मेरो संवाद भएको थियो। बढो सकारात्मक संवाद भएको छ,' उनले भने। अध्यक्ष प्रचण्ड को-को सँग छलफल भएको भन्ने विषय भने खुलाएनन्। 'ती हिजोका माओवादी धारसँग सम्बन्धित पनि हुनुहुन्थ्यो। त्यो भन्दा बाहिरका वामपन्थी समाजवादी धारसँग सम्बन्धित पनि हुनुहुन्थ्यो। उहाँहरु सबैको अब एकतावद्ध भएर अघि बढ्नुको विकल्प छैन भन्ने एक स्वर थियो,' प्रचण्डले भने। उनले नेपालको वामपन्थी आन्दोलनको अगाडि, नेपालको लोकतान्त्रिक आन्दोलनको आवश्यकताको अगाडि वा संघीय लोकतान्त्रिक गणतन्त्रको संविधानलाई ठिक ढंगले कार्यान्वयन गर्ने र त्यसलाई परिमार्जन गर्नका निम्ति पनि एकताको विकल्प छैन भन्ने कुरामा सैद्धान्तिक सहमति भएको बताए। 'बिहानमात्रै तीन वटा राजनीतिक दलसँग एकताको कुरा हुनु सकारात्मक र अहिले दुई शिक्षक संगठन एकतावद्ध हुने घोषणा गर्नु यो संयोग मात्रै मलाई लाग्दैन। यो अहिले देशको लोकतान्त्रिक आन्दोलनको आवश्यकता हो,' उनले भने। (न्युज एजेन्सी नेपाल) "
    },
    {
        "title": "चितवनबाट मध्यरातमा पोखरा ल्याउँदा उच्च रक्तचापमा थिए रवि लामिछाने",
        "link": "https://www.setopati.com/politics/345473",
        "content": "राष्ट्रिय स्वतन्त्र पार्टीका सभापति रवि लामिछानेलाई चितवनबाट रातारात पोखरा ल्याउँदा उच्च रक्तचाप भएको पाइएको छ। पोखरा ल्याएर स्वास्थ्य परीक्षण गर्दा उनको ब्लड प्रेसर १८०/९० पुगेको राष्ट्रिय मानव अधिकार आयोगले जनाएको छ। आयोगको टोलीले शुक्रबार लामिछानेलाई कास्की प्रहरी हिरासतभित्र भेटेर सोधपुछ गरेका थिए। आयोगको टोलीले सोधपुछ गर्दा प्रहरी अधिकृतहरू पनि सँगसँगै थिए। कास्की प्रहरीका अनुसार लामिछानेलाई चितवनबाट बिहीबार बिहान साढे ३ बजेतिर पोखरा ल्याइएको थियो। पोखरा आइपुगेपछि उनको पोखरा स्वास्थ्य विज्ञान प्रतिष्ठानमा स्वास्थ्य परीक्षण गरिएको थियो। ‘मेरो ब्लड प्रेसर १८०/९० रहेछ। यस्तो बेला जे पनि हुन सक्थ्यो,’ लामिछानेले मानव अधिकार आयोगको टोलीसँग भनेका थिए, ‘चितवनमा स्वास्थ्य परीक्षण गरौं भन्दा पनि प्रहरीले मानेन।’ चितवनको सहारा सहकारी अपचलन मुद्दामा बुधबार बिहानदेखि राति ९ बजेसम्म जिल्ला सरकारी वकिलको कार्यालयमा बयान दिएका लामिछानेले आफ्नो टाउको दुखेकाले औषधी सेवन गरेको प्रहरीलाई जानकारी गराएको आयोगको टोलीलाई बताएका थिए। प्रहरीले हिरासतभित्र दुर्व्यवहार गरेको भन्दै लामिछानेकी श्रीमती निकिता पौडेलले राष्ट्रिय मानव अधिकार आयोगमा उजुरी दिएपछि आयोगको टोली शुक्रबार उनलाई भेट्न जिल्ला प्रहरी कार्यालय कास्की पुगेको थियो। चितवन प्रहरीले आफूलाई स्वास्थ्य परीक्षण गर्न माग गर्दा पनि नमानेर दुर्व्यवहार गरेर पोखरा ल्याएको लामिछानेले आयोगको टोलीलाई बयान दिएका छन्। मादक पदार्थ सेवन गरेका प्रहरीले मध्यरात दुर्व्यवहार गरेको लामिछानेको आरोप छ। लामिछानेलाई भेट्न पुगेका मानव अधिकार अधिकृत टंक खनालले चितवनमा आफूमाथि दुर्व्यवहार भएको भनेर लामिछानेले जानकारी गराएको बताए। ‘चितवनबाट मध्यरातमा उठाएर मलाई पोखरा ल्याइयो। औषधी खाएको छु। स्वास्थ्य जाँच गरौं भन्दा पनि चितवनमा प्रहरीले मानेन,’ लामिछानेको भनाई उद्धृत गर्दै खनालले भने, ‘मदिरा सेवन गरेको प्रहरीले मध्यरात उठाएर यसलाई गाडीमा हाल् भनेर ल्याइयो।’ चितवनमा सहारा सहकारी अपचलन मुद्दाको बयान सकिएपछि लामिछानेलाई बिहीबार बिहान हवाई मार्गबाट पोखरा ल्याउने जानकारी गराइएको थियो। साँझपख खाना खाएर सुतेपछि अचानक उठाएर ल्याएको र यस विषयमा परिवारलाई पनि जानकारी नदिएको लामिछानेले आरोप लगाएका छन्। लामिछानेका कुरा सुनेर फर्किएका मानव अधिकार अधिकृत खनालले यस विषयमा आइतबार आयोगको केन्द्रीय कार्यालयलाई प्रतिवेदन पठाउने बताए। ‘रवि लामिछानेले बिहान साढे ३ बजेतिर पोखरा आएर स्वास्थ्य परीक्षण गर्दा मेरो ब्लड प्रेसर १८०/९० छ भन्नुभयो। त्यतिबेला कास्की प्रहरीका अधिकृतहरू पनि अगाडि नै हुनुहुन्थ्यो। सबैले सुन्नुभएको छ। यदि त्यस्तो हो भने यो हाइ रिक्स भयो,’ उनले सेतोपाटीलाई भने। कानुन अनुसार प्रहरीले हिरासतमा रहेका व्यक्तिलाई एक ठाउँबाट अर्को ठाउँमा सार्दा सम्बन्धित व्यक्ति र उनका परिवारलाई जानकारी गराउनुपर्ने खनालले बताए। हिरासतमा रहेका व्यक्तिको स्वास्थ्य राज्यकै जिम्मा हुने भएकाले स्वास्थ्य परीक्षण गर्न समेत इन्कार गर्नु गलत हुने उनको भनाइ छ। ‘हिरासतमा रहेका व्यक्तिको सम्पूर्ण जिम्मा राज्यको हुन्छ। उसलाई पनि सूचनाको हक हुन्छ,’ उनले भने, ‘हिरासतमा रहेका व्यक्तिले आफ्नो अनुसन्धान कहाँ पुग्यो? कहाँ लैजाँदैछ भनेर जान्न पाउँछ। स्वास्थ्य त झनै संवेदनशील कुरा भयो।’ लामिछानेको स्वास्थ्य आफूहरूले भेट्दा सामान्य रहेको खनालले बताए। चितवन प्रहरीले ‘माथिको आदेश’ भन्दै उक्त व्यवहार देखाएको पनि लामिछानेले बताएका थिए। चितवन प्रहरी प्रमुख एसपी गौतम मिश्रले भने लामिछानेमाथि कुनै दुर्व्यवहार नगरेको दाबी गरे। चितवनमा बयान सकिएपछि नियमअनुसार नै पोखरा पठाएको उनले बताए। ‘राति राति भन्दा पनि चितवनमा काम सकिएर पोखरा लगेको हो,’ उनले भने, ‘सबै प्रक्रिया पुर्‍याएर नै हामीले पठाएका हौं।’ लामिछानेको स्वास्थ्य परीक्षण गरेको र परिवारलाई पनि थाहा भएको उनले भनाइ छ। ‘हामीले नियम अनुसार गर्नुपर्ने स्वास्थ्य जाँच सबै भएको छ। मिसिल संलग्न छ। परिवारलाई पनि थाहा छ। पोखरा पुगेर पनि भेटिसक्नुभयो,’ उनले भने। चितवन प्रहरीमा कसैले पनि मादक पदार्थ सेवन नगर्ने पनि एसपी मिश्रको दाबी छ। 'हामी पुलिस रक्सी खाँदैनौं। मेरो ब्लडमा रक्सी छैन। कोही पनि रक्सी खाने मान्छे छैन जिल्ला प्रहरी कार्यालयमा,’ उनले भने। राष्ट्रिय मानव अधिकार आयोगका टोलीले लामिछानेसँग डायरी ‘गायब’ पारिएको विषयमा पनि सोधपुछ गरेको थियो। जबाफमा लामिछानेले आफूले डायरी नलेखेको र केही कागजका टुक्राहरूमा टिपोट गरेको जबाफ दिएको मानव अधिकार अधिकृत टंक खनालले बताए। ‘डायरीका प्रसंगमा उहाँ (लामिछाने) ले डायरी छैन। कागजका टुक्राहरू थिए टिपोट लेखेको। त्यो अहिले खोज्दा छैन भन्नुभयो,’ लामिछानेको भनाई उद्धृत गर्दै खनालले बताए। रास्वपाले शुक्रबार विज्ञप्ति जारी गरेर सरकारकै निर्देशनमा सभापति लामिछानेलाई रातारात चितवनबाट कास्की पुर्‍याइएको र उनको निजी डायरी पनि हिरासतबाटै गायब गरेको आरोप लगाएको थियो। '…प्रतिस्पर्धी राजनीतिक दलको नेतालाई विभिन्न बहानामा यातना दिने अमानवीय,अपमानजक तथा गैरन्यायिक चाल हो। यसैबीच सभापति लामिछानेको निजी डायरी हिरासतबाटै गायब गरिएको छ। हामी यसको घोर भर्त्सना गर्दछौं,' रास्वपाका कार्यवाहक प्रवक्ता मनिष झाले जारी गरेको विज्ञप्तिमा उल्लेख छ। कास्की प्रहरीका डिएसपी वसन्त शर्माले पनि लामिछानेले डायरी नै नल्याएको बताए। कास्की प्रहरीले लामिछानेको डायरी गायब पारेको भन्ने सुनेपछि आफू पनि बुझ्न गएको शर्माले बताए। ‘प्रहरीले डायरी गायब बनायो भन्ने कुरा मैले पनि सुनेँ। अनि उहाँसँग बुझ्न गएको थिएँ। तपाईंले डायरी लेख्नुभएको छ? कस्तो रङको डायरी छ भनेर सोधेको थिएँ, उहाँले डायरी छैन। टिपोट गरिएका कागजका टुक्राहरू थिए। अहिले केही टुक्राहरू पाइनँ भनेर जबाफ दिनुभयो,’ डिएसपी शर्माले भने। पोखरामा प्रहरीले लामिछानेलाई अन्य थुनुवालाई भन्दा बढी सुविधा दिएर राखेको छ। लामिछाने थुनुवा राख्ने भवनको माथिल्लो तलामा एउटा कोठामा एक्लै बस्न पाएका छन्। अरू थुनुवाहरू भुइँतलाको अर्को कोठामा छन्। पूर्वउपप्रधान तथा गृहमन्त्रीसमेत रहेका लामिछानेलाई बिहान पत्रिका लगिदिने, बेलाबखत इच्छाअनुसार चिया र कफी लगिदिने, फोन गर्न दिने, घाम ताप्न दिने, भेट्न आउने व्यक्तिहरूलाई भेट्न दिने लगायत सुविधा कास्की प्रहरीले दिएको छ। लामिछानेमाथि राज्यले गरेको भनिएको ज्यादतीका विषयमा राष्ट्रिय मानव अधिकार आयोगले अध्ययन गरिरहेको प्रवक्ता टीकाराम पोखरेलले बताए। आयोगको गण्डकी प्रदेश कार्यालय र बागमती प्रदेश कार्यालयले अध्ययन गरेर प्रतिवेदन पेस गरेपछि आयोगले आफ्नो धारणा सार्वजनिक गर्ने उनले बताए। ‘प्रहरी हिरासतमा रवि लामिछानेलाई राज्यले ज्यादती गरेको विषय हामीलाई उजुरी प्राप्त भएको छ। हामीले यसको अध्ययन अनुसन्धान गरिराखेका छौं,’ उनले भने, ‘आइतबार गण्डकी र बागमती कार्यालयबाट प्रतिवेदन आएपछि आयोगले आफ्नो धारणा सार्वजनिक गर्छ।'  "
    },
    {
        "title": "राजनीतिक कोर्स बदल्ने बेला आएको छ: प्रचण्ड",
        "link": "https://www.setopati.com/politics/345471",
        "content": "नेकपा (माओवादी केन्द्र)का अध्यक्ष पुष्पकमल दाहाल 'प्रचण्ड'ले राजनीतिक कोर्स बदल्नुपर्ने बेला आएको बताएका छन्। शनिबार माओवादी केन्द्र गोरखा-काठमाडौ सम्पर्क समन्वय समितिको दोस्रो अधिवेशन उद्घाटन गर्दै उनले त्यसका लागि शासकीय स्वरुप र निर्वाचन प्रणाली बदल्नुपर्ने बताए। आफ्नो पार्टीको चुनुवाङ बैठकबाट गणतन्त्रको अभ्यास गर्दै जाँदा यसलाई यथास्थितिमा राख्ने र जनताको गणतन्त्र बनाउने शक्तिबीच टक्कर पर्ने अड्कल गरेको स्मरण गर्दै उनले अब त्यो बेला आएको बताए। अध्यक्ष प्रचण्डले प्रत्यक्ष निर्वाचित कार्यकारी प्रमुख रहने शासकीय प्रमुख, पूर्ण समानुपातिक निर्वाचन प्रणाली र साम्सद होइन विज्ञ मन्त्री बन्ने व्यसस्थामा गएर मात्रै जनताको गणतन्त्र सुदृढ गर्न सकिने धारणा  व्यक्त गरे। यसका आन्दोलन जरुरी रहेको र आन्दोलन गर्न माओवादी बलियो हुनुपर्नेमा उनको जोड थियो   प्रचण्डले अरु दलभन्दा राष्ट्र र परिवर्तनप्रति इमान्दार माओवादी नै रहेछ भन्ने जनतामा बोध हुदै गएको र त्यो निकै महत्त्वपूर्ण पक्ष रहेको पनि बताए। यसपटक विरोधीहरुले माओवादी केन्द्रलाई जनतातर्फ फर्कने अवसर दिएको उल्लेख गर्दै उनले अब पार्टी जनतातर्फ फर्कन सुरु गरेको बताए । यसले देशभर सकारात्मक प्रभाव परेको र केही जिल्लामा ६४ कै अवस्था फर्कने थालेको र त्यसको परिणाम उपनिर्वाचनले देखाएको उनले स्पष्ट पारे।  अझै मेहनत गरेर जाने हो भने देशैभरि यो अवस्था आउने उनको भनाइ छ। "
    },
    {
        "title": "शेखरप्रति गगनको असन्तोष, भीष्मराज भक्कानिए",
        "link": "https://www.setopati.com/politics/345463",
        "content": "नेपाली कांग्रेसका महामन्त्री गगन थापाले विराटनगरमा समानान्तर रूपमा भेला आयोजना गर्ने शेखर कोइराला पक्षको कदमप्रति असन्तोष प्रकट गरेका छन्। कोशीको पहिलो प्रदेश सम्मेलनको उद्घाटन कार्यक्रमलाई शनिबार सम्बोधन गर्दै महामन्त्री थापाले  यस्ता भेलाहरू (पार्टीसँगं) संयोजन नगरी गर्न नहुने बताएका हुन्। ‘केही समयअघि रूपन्देहीको क्षेत्रीय समितिले देशभरका १६५ वटै क्षेत्रका सभापतिहरूको भेला बोलाउँछु भन्यो, हामीले नगर्नुस्। केन्द्रले त्यसको आयोजना गरिदिन्छ, बरू संयोजन गर्नुस् भन्यौं। कास्कीले पनि ७७ वटै जिल्ला सभापति बोलाउँछु भन्यो हामीले त्यसै भन्यौं’, महामन्त्री थापाले भने ‘भेला गर्न, देशैभरि घुम्न पाइन्छ। तर,  संयोजन नगरी नगरौं। विराटनगरको कुनै वडा समितिले वडा सम्मेलन गर्दिन्छु भन्यो भने, महानगर समितिले के गर्छ? केन्द्रले भनेको यति मात्रै हो।’ प्रदेश सम्मेलनको मुखैमा मंसिर १८ मा कोइराला पक्षले कोशीका पालिका सभापतिहरूको भेला आयोजना गरेको थियो। त्यसको संयोजन कांग्रेस विराटनगर महानगर समितिले गरेको थियो। पार्टीको प्रदेश भेलामा त शेखर कोइराला सहभागी नै भएनन्। महामन्त्री थापाले त्यसैतिर लक्ष्य गर्दै असन्तोष जनाएका हुन्।  ‘हामी पनि  बागी विद्रोही भएरै आएको हो। मेरो कुरा सबै मिलेर पार्टी सम्हालौं भन्ने हो’, थापाले थपे, ‘यो मन्चमा भर्खरै सकिएको निर्वाचनको पनि एकांकी समीक्षा भयो। मञ्चमा जतिले पालैपालो कांग्रेस हारेको छ भनेको छ, मुलुकैभरि सिनित्तै भएजस्तो कुरा गरेको छ। कति ठाउँ हार्‍यौं हामी ? कोसँग हिसाब छ ?’ उनले भने ‘अहिले जहाँ हारियो भन्दै हुनुहुन्छ, त्यहाँ पहिलेभन्दा मत बढेको छ। फरक ठाउँमा फरक फ्याक्टरहरू छ। ग्रामथान बारे यहीँ छलफल गर्नुस्। यहाँ आएर बसेर पालैपालो हार्‍यो हार्‍यो भनेको छ। यसो नगर्नुस्, मेरो आग्रह छ।’ थापाले कांग्रेसको इतिहासमा पहिलोपटक हरेक वर्ष पार्टी सदस्यता नविकरण गर्ने क्रम सुरू भएको जानकारी दिँदै सबैले काम गर्नुपर्ने पनि बताए। ‘पार्टी सदस्यता नविकरण गरेर फारम बुझाउने अहिले नेपालभरीमा  जम्मा एउटा क्षेत्र मात्रै छ, संयोगले त्यो क्षेत्र मेरै निर्वाचन क्षेत्र हो’, उनले भने, ‘१६५ क्षेत्रकै नेताहरू यहाँ कोही मञ्चमा हुनुहुन्छ। कोही हुनुहुन्न। सबैले आफ्नो क्षेत्रको काम गरौं।  सदस्यता रिन्यू गरेर पठाइदिनुस्। सकियो। पार्टी काम कति भएको छ भन्ने विषय मैले यहाँ खुलाएँ भने मन्चमा बसेको,  तल बसेको, यहाँ नआएको साथी पनि ढल्नुहुन्छ। त्यस्तो अवस्था छ पार्टीमा। त्यसैले काम सबैले गरौं।’  हिजो अधिवेशनमा समूह बनाएर लडेको  भन्दै थापाले  जितहारलाई ग्रहण पनि गर्नुपर्ने बताए। ‘पार्टीमा लडौं, बहस गरों, छलफल गरौं तर पार्टीका  एकता अनिवार्य छ। सबैलाई मिलाएर लैजानुपर्छ। जित्ने हार्ने सबै। हामी सबै खालका छौं नि त । तर, अस्ति नै किन मत नदिएको भनेर अहिले सभापतिसँग मन्चमा सँगै नबस्ने भन्ने हुँदैन’, थापाले भने ‘ सभापतिसँग अहिले पनि कति कुरा  कुरा मिल्दैन। समेट्नुपर्छ भनिरहेका हुन्छौं। कराइरहेका हुन्छौं। तर, यसो भन्दै गर्दा आफ्नो भागमा परेको कामको जिम्मा पनि त लिनुपर्यो।’ भ्रातृ संस्थाहरूको अधिवेशन गर्न भनेर निर्देशन समिति पनि  ६०–४० को भागमा बनेको बताउँदै थापाले थपे, ‘काम गर्छु भनेर भाग लाएपछि जिम्मा लिनुपर्छ। ६० सभापतिको जिम्मा हो भने ४० भाग लिनेले पनि जिम्मा त लिनुपर्छ। कार्यक्रममा बोल्ने क्रममा सहमहामन्त्री भीष्मराज आङदे्ङबे भक्कानिए। कोइराला निवास र चाक्सीबारीबारे कुरा निकाल्दै गर्दा उनको गला अवरूद्ध भयो। ‘आज कोइराला निवासलाई  इतिहासले जुन विरासत दिएको छ, बूढानीलकण्ठलाई त्यो जिम्मेवारी दिएन। इतिहासले चाबाहिललाई आफ्नो विरासत सम्झेन। यद्यपि गिरिजाबाबुले त्यहीँबाट लोकतान्त्रिक गणतन्त्रको दिशा कोर्नुभएको थियो,’ उनले भने, ‘हाम्रा सभापति ५ पटक प्रधानमन्त्री बन्नुभयो, छैटौंपटक बन्नुहुन्छ।   तर, कोइराला निवास र चाक्सीबारीलाई इतिहासले जुन विरासत सम्झिएको छ। त्यस्तो बूढानीकलण्ठलाई सम्झिइन्न। प्रत्येक कांग्रेस कार्यकर्ताले कोइराला निवास र चाक्सीबारीको  विरासत सम्झिन्छ। पहिले  बिहानै जसरी भाले बास्दा कोइराला निवास पुग्ने खुट्टाहरू अचेल किन अन्यत्रै मोडिन्छ ? यस्तो विशेष कुरालाई बुझनुपर्छ।’  सहमहामन्त्री आङदेम्बेले थपे, ‘खाली विरोध बोलेर हुँदैन। जसरी इतिहासले त्यस्तो  विरासत अरूलाई  दिएको छैन , कोइराला निवास र चाक्सीबारीलाई दिएको छ। त्यहाँको ओनरसिप लिन्छु भन्ने साथीहरूले नेताहरूले आफूलाई  पनि त्यही ढंगबाट प्रस्तुत गर्नुपर्दछ।’ "
    },
    {
        "title": "परराष्ट्रमन्त्री राणा हेग प्रस्थान",
        "link": "https://www.setopati.com/politics/345462",
        "content": "परराष्ट्रमन्त्री आरजु राणा देउवा नेदरल्याण्ड्स प्रस्थान गरेकी छन्। शनिबार त्रिभूवन अन्तर्राष्ट्रिय विमानस्थलबाट परराष्ट्रमन्त्री राणा नेदरल्याण्ड्सको हेग प्रस्थान गरेकी हुन्। उनले इन्टरनेशनल कोर्ट अफ जस्टिस (आइसिजे) को जलवायु परिवर्तनसम्बन्धी अन्तर्राष्ट्रिय सुनुवाइमा नेपालको तर्फबाट सहभागिता जनाउनेछिन्। नेदरल्याण्ड्सको हेगमा रहेको उक्त अन्तर्राष्ट्रिय न्यायलयमा गत सोमबार (डिसेम्बर २) देखि सुनुवाइ जारी छ। जलवायु परिवर्तनमा राज्यको भुमिका के हुने भन्ने विषयमा विश्वका सय देश र १२ विभिन्न अन्तर्राष्ट्रिय निकायले सुनुवाइमा भाग लिँदैछन्। परराष्ट्रमन्त्री देउवाले डिसेम्बर ९ अर्थात सोमबार दिनको साढे ३ देखि ४ बजे (हेगको समय) सम्म अदालतसमक्ष नेपालको मौखिक धारणा राख्नेछिन्। हेग प्रस्थान गर्नुपूर्व  उनले जलवायु परिवर्तनका कारण नेपाल जस्ता देशहरुले भोगिरहेको समस्याका बारेमा आवाज उठाउने बताइन् ‘विश्वको इतिहासमै सबैभन्दा धेरै जनाले विटनेस दिने, आफ्नो मुद्दा राख्ने, यो एउटा परिस्थिति निर्माण भएको छ । सय देशले आफ्नो विषय प्रस्तुत गर्दैछ। हामीले पनि खास गर्छौं ,' उनले भनिन्। उनले जलवायु परिवर्तनका कारण नेपाल लगायतका देशलाई परेको समस्याहरुमा पीडित देशहरुले हालेको मुद्दामा सुनुवाई  र  नेपालको हिमाल पग्लिरहेको विषय विशेष रुपमा उठाउने बताइन्। 'जलवायु परिवर्तनका लागि जिम्मेवार विकसित राष्ट्रले जलवायु संकट समाधानमा पनि उत्तिकै जिम्मेवारी लिनुपर्ने, जलवायु न्यायको सिद्धान्त स्थापित हुनुपर्ने र जलवायु परिवर्तनबाट प्रभावितहरूप्रति राज्यको दायित्व हुनुपर्नेमा जोड दिने नेपालको तयारी छ,' उनले भनिन्। "
    },
    {
        "title": "कांग्रेस कोशी सम्मेलनमा वक्ताको लर्को",
        "link": "https://www.setopati.com/politics/345454",
        "content": "नेपाली काङ्ग्रेस कोशी प्रदेशको पहिलो प्रदेश सम्मेलन अहिले विराटनगरमा चलिरहेको छ। एक दिने सम्मेलनमा उद्घाटन सत्र र बन्द सत्र दुबै हुने बताइएको कार्यक्रमको उद्घाटन सत्रमै ४० जना वक्ता छन्। सभापति शेरबहादुर देउवाले उद्घाटन गरेको सम्मेलनमा जिल्लादेखी केन्द्रसम्मका गरी ४०  जना वक्ता रहेको काङ्ग्रेस कोशीका मुख्य सचिव नारायण कोइरालाले जानकारी दिए। समय तोकेर नेताहरुलाइ बोल्ने समय दिइएको छ।  केन्द्रीय सदस्यलाइ ३ मिनेट , पूर्व पदाधिकारीलाई ६ मिनेट र पदाधिकारीलाई १३ मिनेट समय दिइएको छ। अहिलेसम्म्म आधा वक्ताले बोलेका छन् भने आधा अझै बाँकी छ। आजको सम्मेलनमा शेखर कोइराला अनुपस्थित छन्।   "
    },
    {
        "title": "एमाले सचिवालय बैठक मंगलबार बस्दै",
        "link": "https://www.setopati.com/politics/345440",
        "content": "नेकपा (एमाले)ले केन्द्रीय सचिवालय बैठक यही मंसिर २५ गते बस्ने भएको छ। पार्टी कार्यालयका सचिव डा. भीष्म अधिकारीले मंसिर २५ गते दिउँसो ४ बजे सचिवालय बैठक डाकिएको जानकारी दिए। उनका अनुसार बैठकमा प्रधानमन्त्री एवं एमाले अध्यक्ष केपी शर्मा ओलीको चीन भ्रमण, उपनिर्वाचन र समसामयिक राजनीतिक विषयमा छलफल हुनेछ। बैंठक ललितपुर, च्यासलस्थित एमाले केन्द्रीय कार्यालयमा बस्ने छ। "
    },
    {
        "title": "कांग्रेसको कोशी प्रदेश सम्मेलन आज",
        "link": "https://www.setopati.com/politics/345436",
        "content": "नेपाली कांग्रेसको कोशी प्रदेश सम्मेलन शनिबारदेखि सुरू हुँदैछ। प्रदेश सम्मेलनका लागि पार्टी सभापति शेरबहादुर देउवा शुक्रबार नै विराटनगर पुगेका थिए। उनले प्रदेश सम्मेलनको उद्घाटन गर्नेछन्। सम्मेलनले वर्षभरि प्रदेश कार्यसमितिले गरेका कामकारबाहीको समीक्षा र आगामी कार्यक्रम तथा रणनीतिबारे छलफल हुनेछ। सम्मेलनको बन्द सत्रमा प्रदेशभरबाट आएका प्रतिनिधिले कुरा राखेपछि विभिन्न निर्णय गर्दै सम्मेलन सकिन्छ। कांग्रेसको विधानअनुसार प्रदेश सम्मेलन प्रत्येक वर्ष गर्नुपर्छ। अरू प्रदेशमा यसअघि नै सम्मेलन भइसकेका छन्। कोशी सम्मेलनअघि शेखर कोइरालाले आफू निकट नेताहरूको छुट्टै भेला गरेका थिए। "
    },
    {
        "title": "हर्क साम्पाङलाई बेलायत जाँदा 'शुभयात्रा नभन्ने' धरानका उपमेयर बेघा के भन्छन्?",
        "link": "https://www.setopati.com/politics/345429",
        "content": "धरानका मेयर हर्क साम्पाङले केही समयअघि बेलायत भ्रमणमा जाँदा उपमेयरको सट्टा आफ्नै नाता पर्ने वडाध्यक्षलाई कार्यवाहक दिएका थिए। उपमेयरलाई 'बाइपास' गरेर वडाध्यक्षलाई कार्यवाहक दिनु कानुनसम्मत भएन नि भन्दै पत्रकारहरूले प्रश्न गर्दा उनको जबाफ थियो, 'त्यस्ता नाथे कानुन हामी नै बनाउँछौं। मलाई शुभयात्रा पनि नभन्ने उपमेयरलाई मैले कार्यवाहक दिनुपर्ने?' उनले यसो भनेको भिडिओ क्लिप अहिले सामाजिक सञ्जालमा भाइरल छ। हामीले धरानका उपमेयर अइन्द्रविक्रम बेघासँग शुक्रबार कुराकानी गर्दै सोध्यौं, 'धरानकै लागि स्रोत जुटाउँछु भन्दै बेलायत जान लागेका मेयरलाई शुभयात्रा किन भन्नुभएन?' जबाफमा उनले भने, 'शुभयात्रा भन्न त उहाँ विदेश (युके) जानुभएको कुरा मलाई थाहा हुनुपर्‍यो होला नि!  उहाँ युके जाने हल्ला चलिरहेको थियो। गएपछि उहाँले अरूलाई  कार्यवाहक तोक्नुभएछ। त्यसपछि बल्ल मलाई थाहा भयो। अनि कसरी भन्नु शुभयात्रा!' 'मेयर विदेश जाने, उपमेयरलाई थाहासम्म नहुने अवस्था पनि हुन्छ र?' हामीले सोध्यौं। 'भयो त,' उपमेयर बेघाले भने, 'उहाँ युके जाने भनेर हिँडेपछि मात्र मलाई थाहा भयो। अहिले होइन, उहाँ यसरी बाहिर जाँदा कहिले पनि भन्नुहुन्न। थाहै हुँदैन। उहाँ अहिलेसम्म ८-९ पटक धरानबाहिर जानुभयो होला। मलाई कहिल्यै थाहा हुँदैन। एकैचोटि गइसकेपछि मात्र थाहा हुन्छ। थाहै नपाई कसरी शुभयात्रा भन्नु!' उनले अगाडि भने, 'उहाँ जाने कुरा थाहा भएको भए शुभयात्रा भनिहाल्थेँ नि। राम्रो काममा जानुभएको थियो। धरानमा सुम्निमा पारूहाङको प्रतिमा निर्माण गर्ने एउटा सांस्कृतिक अभियानमा जाँदा मैले शुभयात्रा नभन्ने कुरै आउँदैन, प्रश्नै हुँदैन। मलाई त थाहा पनि कसरी भयो भने उहाँले कार्यवाहक मेयर ऐन-कानुनविपरीत अर्को मान्छेलाई तोकेर जानुभएछ। अनि मात्रै थाहा भयो।' कानुनविपरीत अरूलाई कार्यवाहक दिएपछि तपाईं अदालत जानुभयो होइन? 'अनि जानु परेन त!' उपमेयर बेघाले भने, 'अदालतले उहाँको पत्र खारेज गरिदियो।' २०७९ को स्थानीय तह निर्वाचनमा हर्क साम्पाङ स्वतन्त्र उम्मेदवार बनेर मेयरमा निर्वाचित हुँदा माओवादी केन्द्रका बेघा उपमेयरमा निर्वाचित भएका थिए। उनलाई कांग्रेस लगायतका दलले सहयोग गरेका थिए। उपमेयरमा निर्वाचित भएको डेढ वर्षसम्म मेयर साम्पाङको सहयोगी भनेर प्रचारित उपमेयर बेघासँग अहिले मेयर साम्पाङ असन्तुष्ट र आक्रोसित सुनिन्छन्। मिडियामा धेरै नबोल्ने उनीसँग सेतोपाटीले मेयरसँग उनको सम्बन्ध, जनप्रतिनिधिहरूबीचको बेमेल र त्यसले धरानमा पारेको प्रभावबारे कुरा गरेको छ। प्रस्तुत छ उनीसँग गरिएको कुराकानीको सम्पादित अंश — केही समयअघिसम्म त मेयर र उपमेयरको सम्बन्ध एकदमै राम्रो देखिन्थ्यो। के भयो एक्कासि? अहिले पनि हाम्रो बोलचाल छ। आज पनि सँगै एउटै कार्यक्रममा थियौं। अफिसमा बोल्छौं। म चाहिँ आफै बोलाउँछु हौ। म फोन गर्छु, कहिले उठाउनुहुन्छ, कहिले उठाउनुहुन्न। म यहाँ कसैसँग झगडा गर्न आएको होइन, लफडा गर्न आएको होइन, अरूलाई गाली गर्न र  तर्साउन आएको होइन। धरानको विकास र समृद्धिका निम्ति केही योगदान गरूँ भनेर आएको मान्छे हुँ। अब मिलाउनको निम्ति प्रयत्न त गरिन्छ, घरि घरि उहाँ के भन्नुहुन्छ, भन्नुहुन्छ। म त सुन्छु मात्रै हौ। निर्वाचित भएको डेढ वर्षसम्म त तपाईंहरू खुब मिल्नुहुन्थ्यो नि! मेयर गीत गाउने, तपाईं छमछमी नाचेको भिडिओ पनि हामीले देखेका थियौं। के भयो र अहिले पटक्कै नमिल्ने अवस्था बन्यो? उपप्रमुख र प्रमुख भनेको एउटा संवैधानिक जिम्मा हो। कानुनी जिम्मा हो। त्यो जिम्मा सधैं, सँगै रहेर संविधान, ऐन-कानुनले निर्दिष्ट गरेको सीमा र घेराभित्र रहेर जनताको सेवा गर्ने, समाजको सेवा गर्ने, राष्ट्रको सेवा गर्ने हो। अहिले पनि पदले झगडा गर्दैन, गरेको छैन। कहिलेकाहीँ मानवीय स्वभावले गर्दा त्यस्तो हुन्छ। बाहिर कुरा आउँदा झगडा भनेर आएको मात्रै हो। फेरि हरेकलाई संविधान, ऐन-कानुनले तिमीले यो गर्ने, तिमीले यसो गर्ने भनेर प्रस्ट तोकिदिएकै छ। सबैले सोहीअनुसार गर्ने हो। कहिलेकाहीँ स्वभावजन्य कुराले समस्या आउन खोज्छ। अहिलेसम्मको सहकार्यमा मेयर हर्क साम्पाङको आनीबानी कस्तो लाग्यो? मैले उहाँको बारेमा अहिले यही हो भनेर के भन्ने होला र! अब यो आमपब्लिकले देख्ने, बुझ्ने कुरा हुन्छ। मैले के गरिरहेको छु, मेयरसाबले के गरिराख्नुभाछ, उहाँले के बोलिराख्नुभाछ, मैले के बोलिरहेको छु आमपब्लिकले देखिरहनुभएको हुन्छ। उहाँहरूले मूल्यांकन गरिरहनुभएको हुन्छ। म कसैको पनि व्यक्तिगत कुरामा टिप्पणी गर्न चाहन्नँ। तपाईंको नगरवासीसित भेट र अन्तर्क्रिया भइरहन्छ। उनीहरू मेयरबारे के भन्छन्? जनताको कुरा मैले भन्न मिल्दैन। जनताको कुरा जनताले नै भन्नुहुन्छ। सबैको मत फरक होला। सबैको कुरा मेरो भावनासँग मिल्ने मात्रै नहुनसक्छ। मेरै शैली मन नपराउनेहरू पनि होलान्। पब्लिकको भावना के छ भन्ने कुरा चाहिँ जनतामाझ म्यान्डेट लिन जाँदा मात्रै थाहा हुन्छ। अहिले नै बोल्नु अन्याय हुन्छ। फेरि आमपब्लिकको भावनाको संश्लेषण म कसरी गरूँ! मैले त उपप्रमुखको हैसियतबाट मेयरसाबसँग गर्ने सहकार्य, छलफल, समन्वय र उहाँसँग गर्ने संवाद गरिरहेको छु। मेरो यस्तो प्रयास कहिले परिणामुखी भयो होला, कहिले भइरहेको छैन होला। तर मैले गर्ने काम जिम्मेवारीपूर्वक गरिरहेको छु। तपाईंको नजरमा मेयर हर्क साम्पाङले आफ्नो जिम्मेवारी राम्रोसँग पूरा गरिरहनुभएको छ कि छैन? त्यसको मूल्यांकन पनि मैले गर्ने होइन। त्यसको मूल्यांकन जनताले, नगरवासीले गर्ने हो। म यत्ति भन्छु, उहाँले सबै तह र तप्कालाई मिलाएर लैजानुपर्छ, लैजानुपर्थ्यो। पदीय मर्यादा ख्याल गर्दै सामाजिक व्यवहार, सार्वजनिक व्यवहार गर्नुपर्थ्यो, गर्नुपर्छ। हिजोअस्ति पत्रकार साथीहरूलाई पनि फेसबुकबाटै लेख्नुभएछ। यस्ता कुरा चाहिँ पदीय मर्यादाभित्र गरिदिए, जिम्मेवारीबोध गरेर पूरा गरिदिए हुन्थ्यो भन्ने लाग्छ। लाग्ने कुरा न हो मलाई। मलाई चाहिँ त्यस्तो लाग्छ। बाँकी कुरा त मेयरसाबले भन्नुहोला। मेयर साम्पाङले भन्नुभएअनुसार धरानेले चाहेकै पिरो मेयर हो रे नि त? त्यो उहाँलाई लाग्ने कुरा हो। धरानेलाई गुलियो चाहिएको हो कि पिरो चाहिएको हो कि, त्यो उहाँलाई लागेको हुनसक्छ। धराने जनताकै भावनाको प्रतिनिधित्व गरेर उहाँ जे भन्नुहुँदैछ, त्यसको निर्क्यौल जनताले गर्ने हो। मैले भन्ने चाहिँ गुलियो-पिरो भन्दा पनि धराने जनताको चाहनालाई सम्बोधन गर्ने, यहाँको समस्या समाधानका लागि प्रयत्न गर्ने, यहाँका समस्या व्यवस्थापन गर्ने मेयर-उपमेयर चाहेको होला जस्तो लाग्छ। पिरो-अमिलो चाहिँ मैले जानिनँ, यसको जबाफ मेयरसाबले राम्रोसँग गर्नुहुन्छ। धरानका मेयरले कानुन पालना नगरेको गुनासो धेरै सुनिन्छ। उहाँ आफै पनि त्यस्तो नाथे कानुन भन्नुहुन्छ। उहाँ कानुनको वास्ता गर्नुहुन्न भन्ने तपाईंलाई लागेको छ कि छैन? उहाँले बेला बेला स्ट्याटस लेख्नुभएको पनि देखेका छौं। उहाँ अभिव्यक्तिहरू पनि दिनुहुन्छ। यही कानुनले खडा गरेको पदमा बसेको मान्छेले कानुनको बर्खिलाप गर्न हुँदैनथ्यो। सम्मान गरेर कानुनबमोजिम आफूलाई हिँडाउने र कानुन कार्यान्वयन गराउन लाग्नुपर्थ्यो उहाँले भन्ने लाग्छ मलाई। विगतमा तपाईंहरू मिल्नुहुन्थ्यो। त्यस बेला पनि मेयर र बहुसंख्यक वडाध्यक्षहरूबीच सधैं द्वन्द्वको अवस्था देखिन्थ्यो। अहिले त तपाईंसँग पनि उहाँको मिलाप देखिन्न। विगतमा तपाईंले यसरी पेलेर नजानुस्, मिलेर र मिलाएर लैजानुस् भन्नुभएन? त्यसो भन्दा उहाँ के भन्नुहुन्छ? उहाँलाई मात्र होइन, नगर प्रमुख लगायत धरानका सबै जनप्रतिनिधिलाई मैले यो कुरा भन्दै आएको छु। हाम्रो उद्देश्य धरानको विकास र समृद्धि हो। त्यसका लागि नगरवासी र यहाँको स्रोतसाधन परिचालन गर्ने, विकास र समृद्धिका लागि तत्-तत् ठाउँमा समन्वय र सहकार्य गरेर अरू थप बजेट ल्याउने र  अघि बढ्ने काम गर्नुपर्छ। एकअर्काबीच आरोप-प्रत्यारोप गर्न हुन्न भनेर मैले लगातार भन्दै आएको छु। एकले अर्कालाई सम्मान गरेर जानुपर्छ भन्दै आएको छु। मैले यो कुरा हिजो पनि भनेँ, आज पनि भनिरहेको छु। भोलि पनि र सधैं भनिरहने छु। यहाँ निर्वाचित भएर हामी आइरहँदा जनताले हामीलाई झगडा गर्न पठाएको होइन। एकअर्कालाई गालीगलौजका लागि पठाएको होइन। एकअर्कालाई नंग्याउन, होच्याउन र खुइल्याउन भनेर पठाएको पनि होइन। लाठी हान, सत्ताको डन्डा बजारेर शासन गर भनेर पनि पठाएको होइन। त्यसैले आमनागरिकको भावनाको सम्मान गर्दै अघि बढ्नुपर्ने हो। म त सुझाव दिइरहेको हुन्छु। कथंकदाचित मैले केही गरेँ र मलाई त्यस्तो सुझाव आए म सहर्ष ग्रहण गर्छु। मैले सुझाव दिने हो, मान्नु-नमान्नु सम्बद्ध व्यक्ति वा पात्रको कुरामा भर पर्ने विषय भयो। यसबारे म के भन्न सक्छु र! तपाईं र मेयरबीच असहमति चाहिँ कहिले, कुन विन्दुबाट सुरू भएको हो? मेयरले तपाईंलाई विषालु साँप भनेपछि हो? म यसको पृष्ठभूमि बताउन चाहन्छु। नगर प्रमुखज्यू र मेराबीच केही व्यक्तिगत रिसइबी छैन। उहाँसँग संस्थागत रिसइबी र झगडा पनि केही छैन। मैले विगतमा उहाँले चलाएको श्रम अभियानमा खुला रूपमा सघाएकै हो। त्यसले कसैलाई हानि गर्दैनथ्यो। धरानको हित नै गर्थ्यो। त्यसैले सघाएकै हो। उहाँले भनेर म पाइप तान्न पनि गएकै हो। धरानको हितमा काम हुँदा मैले कुनै आग्रह नराखी उहाँलाई साथ दिएको हो। वृक्षरोपणमा लागेकै हो। भ्याएको र सकेको जति मैले उहाँलाई सम्मानपूर्वक व्यवहार र सहयोग गरेकै हो। उहाँका अभियानहरूमा सक्रिय उपस्थिति जनाएको हो। बेला बेला स्वभावजन्य कुराले हुनसक्छ वा मलाई त्यस्तो लागेको हो, धरानमा नगर र दलहरूबीच झगडाको अवस्था बन्यो। राजनीतिक दलहरूले वडा कार्यालयहरू घेरा हाल्न थाले। दल र नगरबीच लफडा हुन आँटेको थियो। यसरी झगडा, द्वन्द्व गर्नुहुन्न भनेर मैले मेरो भावना फेसबुकमा सार्वजनिक गरेको थिएँ। त्यतिखेर उहाँले मैविरूद्ध स्ट्याटस लेख्नुभएछ, मान्छे मारेर आएकाले अर्ती दिने होइन भनेर। मैले त्यसलाई पनि वास्ता गरिनँ। तर जब हाम्रो कार्यकालको १८ महिना पुग्नै लागेको थियो, एउटा युट्युब च्यानलले 'मनैदेखि विषालु मेयरविरोधी बेघा' भनेर मिडिओ बनाएको रहेछ। मेयरसाबले फेसबुकमा त्यो भिडिओ सेयर गर्नुभएपछि भने मैले तपाईंलाई कहाँ असहयोग गरेँ, कुन विषयमा असहयोग गरेँ भनेर चर्को रूपमा प्रश्न गरेकै हो। त्यही प्रश्न गरेयता उहाँले मसँग समन्वय र संवाद राम्रोसँग गर्नुभएको छैन। बेला बेला उहाँलाई के लाग्छ कुन्नि, विदेश जाँदा पनि गैरकानुनी रूपले वडाध्यक्षलाई कार्यवाहक तोक्ने काम गर्नुभयो। मैले शुभयात्रा भनिनँ भनेर त्यसो गरेको भन्नुभएछ। के भनेको, भनेको। यसबारे उहाँले डिटेल बताउनुहोला। मेयरलाई तपाईंले सार्वजनिक रूपमा गर्ने आह्वान वा आग्रह केही छ? मेरो भन्नु यत्ति छ, हामीले झगडा गरेर, द्वन्द्व गरेर, अरूको अपमान गरेर, होच्याएर, आफ्नो बखान मात्रै गरेर, अर्कालाई पखालेर मात्र समाज बन्दैन। एकले अर्कालाई सम्मान गर्नुपर्छ। ऐन-कानुनबाट स्थापित मूल्य-मान्यताले जिताएको प्रमुख, उपप्रमुखले त्यो ऐन-कानुनको मूल्य-मान्यता स्थापित गर्नुपर्छ। त्यसभन्दा दायाँबायाँ गर्दा हामीमाथि पनि नैतिक प्रश्न उठ्छ। हामी स्थानीय सरकार सञ्चालन ऐनअनुसार आएका हौं। त्यसैलाई कानुन मान्दिनँ भन्दा म कसरी उपप्रमुख हुनसक्छु? यस्तो कुरा ख्याल गर्नुपर्छ। उहाँले सबैसँग समन्वय गरेर आफ्नो योजना, भिजनसहित धरानलाई अघि बढाउन राम्रो हुन्छ। गालीले संसार बन्दैन भनेर उहाँ आफै भन्नुहुन्छ। आफूले पनि त्यो संस्कार पालना गर्नुपर्छ। हर्क साम्पाङको आलोचना गर्नेहरूविरूद्ध सामाजिक सञ्जालमा गालीको वर्षा भएको देखिन्छ। यही त्रास कतिको छ? के यही त्रासले तपाईं पनि एकदमै तौलेर बोलिरहनुभएको हो? फेसबुकमा तपाईंहरू हेर्नुहुन्छ, टिकटकमा सुनिनसक्नु गाली गर्नेहरू कति छन्? केही भद्र पनि छन्। तर अभद्र तरिकाले गाली गर्नेहरू धेरै हुन्छन्। खासमा  नगर प्रमुखले गल्ती गरे पनि, मैले गल्ती गरे पनि सार्वजनिक रूपमा औंल्याउने काम हुनुपर्छ। सुझाव दिनु विरोधी हुनु होइन। तर यहाँ सुझाव दिनु पनि विरोधी हुनु हो जस्तो अवस्था छ। चुप लागेर बसेको व्यक्तिलाई जबर्जस्ती तानेर झगडिया हो भन्न मिल्दैन। झगडा गर्नेलाई झगडिया भन्नुपर्यो भन्ने मेरो आग्रह छ। निर्वाचित भएको १८ महिनासम्म तपाईं मेयरको लाचार छाया बन्नुभयो, मेयरले दलहरूलाई अनेक आरोप लगाउँदा तपाईं पूरै मौन रहनुभयो अनि जब तपाईंमाथि नै मेयरले आक्रमण सुरू गर्नुभयो त्यस बेला तपाईंको साथबाट दलहरू पर पुगे। यसरी न तपाईं मेयरको, न दलहरूको बनेको भन्ने टिप्पणीबारे के भन्नुहुन्छ? म मेयरसँग मिलेको पनि होइन, झगडा गरेको पनि होइन। उहाँले सही गरे समर्थन, गलत गरे सही सल्लाह सुझाव दिने मेरो दायित्व हो। हिजो पनि त्यही गरेँ, आज पनि र भोलि पनि त्यसै गर्छु। म कसैलाई निरपेक्ष ढंगले विरोधी करार गरेर लड्ने-भिड्ने मान्छे होइन। मेरो ट्रेन्ड त्यस्तो होइन। म धरानवासीको भावना जोडेर अघि बढ्नुपर्छ भन्नेमा प्रतिबद्ध छु। हर्क साम्पाङले सही काम गर्दा मैले समर्थन गर्नुपर्छ, गर्छु। तर गलत गरे सच्याउनुस् पनि भन्छु। धरानमा सुरूदेखि अहिलेसम्म मेयर र अरू जनप्रतिनिधिबीच मेलमिलाप देखिन्न। कार्यपालिका बैठक चाहिँ भइरहेको छ? कार्यपालिका बैठक भएको छैन। एक-डेढ महिना भयो भएको छैन। जनप्रतिनिधिबीच आपसमा द्वन्द्व हुँदा बजेट परिचालन, योजना निर्माण र कार्यान्वयनमा असर कतिको पर्दो रहेछ? हामीले सबैको सल्लाहमै बजेट बनाएको हो। लेखेबमोजिम कार्यान्वयन भइरहेको छ। तर अब संघीय बजेट, प्रदेश बजेटमा पहुँच पुर्‍याउन र धरानमा ल्याउने सवालमा योजनाबद्ध र एकताबद्ध भएर काम गर्न चाहिँ सकिएको छैन। मेयरले त करोडौंको स्रोत धरानमा ल्याएँ भन्नुहुन्छ नि? खानेपानीको स्रोत थप्ने, वृक्षरोपण गर्ने, श्रमअभियान चलाउने कामलाई मैले विरोध गरेको छैन नि। तर संघ र प्रदेशमा जाने, लबिङ गर्ने काम भनेजसरी गर्न सकिएको छैन भनेको हो। यो के जनप्रतिनिधिबीच मेलमिलाप नहुँदाको असर हो? घरमा बेमेल हुँदा अलिअलि समस्या त परिहाल्छ नि। "
    },
    {
        "title": "राष्ट्रपतिको स्वास्थ्य अवस्था बुझ्न शिक्षण अस्पताल पुगे प्रधानमन्त्री",
        "link": "https://www.setopati.com/politics/345420",
        "content": "प्रधानमन्त्री केपी शर्मा ओली महाराजगञ्जस्थित त्रिवि शिक्षण अस्पताल पुगेका छन्। राष्ट्रपति रामचन्द्र पौडेलको स्वास्थ्य अवस्थाबारे बुझ्न प्रधानमन्त्री ओली शुक्रबार साँझ त्रिवि शिक्षण अस्पताल पुगेका हुन्। राष्ट्रपति पौडेल त्रिवि शिक्षण अस्पतालमा स्वास्थ्यलाभ गरिरहेका छन्। मंसिर १९ गते राष्ट्रपति पौडेललाई प्रोस्टेटसम्बन्धी शल्यक्रिया गरिएको थियो। राष्ट्रपति पौडेलको उपचारमा संलग्न चिकित्सकहरूले राष्ट्रपति पौडेलको स्वास्थ्य अवस्थाबारे प्रधानमन्त्री ओलीलाई जानकारी गराएका थिए।  अस्पतालका निमित्त कार्यकारी निर्देशक प्रा.डा. घनश्याम गुरूङले शुक्रबार साँझ जारी गरेको विज्ञप्तिमा पनि राष्ट्रपति पौडेलको स्वास्थ्यमा सुधार आएको उल्लेख छ। "
    },
    {
        "title": "पत्रकार महासंघमा कांग्रेस र एमाले निकटबीच गठबन्धन",
        "link": "https://www.setopati.com/politics/345414",
        "content": "नेपाल पत्रकार महासंघको महाधिवेशनमा नेपाल प्रेस युनियन र प्रेस चौतारीले गठबन्धन गरी उम्मेदवारी दिएका छन्। प्रेस युनियन नेपाली कांग्रेसको शुभेच्छुक संस्था हो भने प्रेस चौतारी एमालेको भ्रातृ संस्था हो। संघीय र प्रदेश सरकार सञ्चालन गरिरहेको कांग्रेस-एमालेले पत्रकार महासंघमा गठबन्धन गरी उम्मेदवारी दिएका हुन्। आमचुनावमा एक्लाएक्लै लड्ने घोषणा गरेका र नीतिसमेत लिएका यी कांग्रेस र एमालेले आफूनिकट संस्थाहरूलाई एक्लाएक्लै प्रतिस्पर्धा गराउन भने सकेनन्। मंसिर २८ गते हुने महासंघको महाधिवेशनका लागि अध्यक्षसहित १३ सदस्यीय पदाधिकारीमा कांग्रेस-एमाले निकटले साझा उम्मेदवारी दिएका हुन्।  शुक्रबार बिहान ११ बजेदेखि अपराह्न ४ बजेसम्म उम्मेदवारी दर्ताको कार्यक्रम थियो। प्रेस युनियन अध्यक्ष शिव लम्साल र प्रेस चौतारी अध्यक्ष गणेश बस्नेतलगायतबीच भएको छलफलमा गठबन्धन गरी महाधिवेशनमा भाग लिने सहमति बनेको थियो। कांग्रेसनिकट प्रेस युनियनले अध्यक्ष एमालेनिकट प्रेस चौतारीलाई छाडेर अधिकांश पदाधिकारीमा उम्मेदवारी दिएको छ। चौतारीले अध्यक्षसहित ५ पदाधिकारी र युनियनले वरिष्ठ उपाध्यक्षसहित ८ पदाधिकारी लिने सहमति बनेको हो। युनियनले वरिष्ठ उपाध्यक्षमा दीपक आचार्य, समावेशी उपाध्यक्षमा उमिद बागचन्द, महासचिवमा रामप्रसाद दाहाल, सचिवमा रमेश खतिवडा, सोनी शर्मा, प्रकाश धौलाकोटी, बैकुण्ठ पराजुली र अशोक तिवारीलाई उम्मेदवार बनाएको प्रेस युनियनका उपाध्यक्ष नकुल अर्यालले सेतोपाटीलाई जानकारी दिए। यस्तै प्रेस चौतारीबाट अध्यक्षमा निर्मला शर्मा, महिला उपाध्यक्षमा नितु पण्डित, कोषाध्यक्षमा रामकृष्ण ज्ञवाली, समावेशी सचिवमा सविन प्रियासन र लेखा समिति सभापतिमा उम्मेदवारी परेको प्रेस चौतारीका सचिव राजेश राईले जानकारी दिए। महासंघमा कांग्रेस-एमालेले प्रदेश र जिल्ला पनि भागबन्डा गरेका छन्। कोशी, मधेस, कर्णाली र उपत्यका अध्यक्ष प्रेस चौतारीले लिने र बागमती, गण्डकी, लुम्बिनी, सुदूरपश्चिम, एसोसिएट र प्रतिष्ठान अध्यक्ष प्रेस युनियनले लिने सहमति छ। महासंघका ४३ जिल्ला शाखा अध्यक्ष प्रेस युनियनले र ३४ जिल्ला अध्यक्ष प्रेस चौतारीले लिने सहमति भएको हो। महासंघ अध्यक्षमा नेकपा (माओवादी केन्द्र) निकट प्रेस सेन्टर नेपालबाट अध्‍यक्षमा कमल गिरीले उम्मेदवारी दिएका छन्। गिरीको प्रस्तावक प्रेस सेन्टरका अध्यक्ष विष्णु सापकोटा र समर्थक समाजवादी प्रेस संगठनका अध्यक्ष विश्वमणि सुवेदी छन्। प्रेस सेन्टर, समाजवादी प्रेस संगठन, क्रान्तिकारी प्रेस संगठन, जनपत्रकार संगठन, प्रगतिशील पत्रकार संगठन र प्रेस मञ्च नेपाल संयुक्त प्यानल बनाएर महासंघको महाधिवेशनमा उम्मेदवारी दिएका हुन्। अहिले पत्रकार महासंघका महासचिव रहेका रोशन पुरीले वरिष्ठ उपाध्यक्षमा उम्मेदवारी दिएका छन्। महिला उपाध्यक्षमा गंगा बराल, महासचिवमा लेखनाथ न्यौपाने, कोषाध्यक्षमा रामकृष्ण अधिकारी, सचिवमा उत्तर विष्ट, मधेसी सचिवमा सिर्जना झा, महिला सचिवमा सरिता बराइली,दलित सचिवमा बसन्त विश्वकर्मा, आदिवासी जनजाति सचिवमा भीषण राई, एसोसिएट सचिवमा विकास कार्की र लेखा समिति संयोजक ध्रुव रावलको उम्मेदवारी परेको छ। यसमध्ये उत्तर विष्ट र समावेशी उपाध्यक्षमा सुवास साह एकीकृत समाजवादीनिकट समाजवादी प्रेस संगठनका हुन्। यसअघि पत्रकार महासंघका कार्यवाहक अध्यक्ष रहेका रमेश विष्टले पनि अध्यक्षमा उम्मेदवारी दिएका छन्। सदस्यता विवादका कारण अध्यक्ष विपुल पोख्रेलले राजीनामा दिएका थिए। सदस्यतासम्बन्धी विवाद लगभग हल गरेपछि महासं‌घले महाधिवेशन गर्न लागेको हो। यसअघि पत्रकार महासंघको चुनाव २०७७ चैतमा भएको थियो। त्यसबेला प्रेस चौतारीकी निर्मला शर्मालाई हराउँदै प्रेस युनियनका विपुल पोख्रेल अध्यक्ष निर्वाचित भएका थिए।  त्यसबेला प्रेस युनियन, प्रेस सेन्टरलगायत पत्रकारका ११ संघसंस्थाले पोख्रेल नेतृत्वको प्यानललाई समर्थन गरेका थिए। "
    },
    {
        "title": "सत्य निरुपण तथा मेलमिलाप आयोग गठनको अन्तिम तयारीमा सरकार छ: प्रदीप ज्ञवाली",
        "link": "https://www.setopati.com/politics/345410",
        "content": "नेपाल कम्युनिष्ट पार्टी (एमाले) का उपमहासचिव प्रदीप ज्ञवालीले सत्य निरुपण तथा मेलमिलाप र बेपत्ता पारिएका व्यक्तिको छानबिन आयोग गठनको अन्तिम तयारीमा सरकार रहेको बताएका छन्। म्याग्दीमा शुक्रबार पत्रकारहरूसँग कुराकानी गर्दै ज्ञवालीले राजनीतिक सहमतिको आधारमा निर्माण भएको सत्य निरुपण तथा मेलमिलाप र बेपत्ता पारिएका व्यक्तिको छानबिनसम्बन्धी ऐन कार्यान्वयनका लागि आयोगको पदाधिकारी चयनको प्रक्रिया अन्तिम चरणमा पुगेको बताए। ‘सिफारिस समितिले आयोगका पदाधिकारीको छनोट गरेर सूची सार्वजनिक गर्ने छ। एक-दुई दिनमा आयोग गठन गर्ने सरकारको तयारी छ। आयोग गठन भएपछि २० वर्षदेखि थन्किएर रहेका शान्ति प्रक्रियाका बाँकी कामले पूर्णता पाउने, पीडितले न्याय पाउनेछन्,’ उनले भने। सरकारले सहकारी संस्थामा देखिएको समस्या समाधान गर्न शक्तिशाली नियमनकारी निकायको गठन र बचतको सुरक्षाका लागि कर्जा सुरक्षण कोष बनाउने तयारी गरिरहेको पनि उनले बताए। ‘सहकारी संस्थामा विकृति र बेतिथि मौलाएको महसुस गरेर नियमनकारी निकाय बनाउने तयारीसँगै र जोखिममा परेकाको बचतलाई फिर्ता गराउने काममा सरकारले प्राथमिकता दिएको छ। सहकारीको बचत अपचलनमा जोडिएका जोसुकै पनि अनुसन्धानको दायरामा आउँछन्,’ उनले भने। कानुन कार्यान्वयन गर्ने निकायलाई स्वतन्त्र ढङ्गले काम गर्ने दिनुपर्नेमा उनले जोड दिए। सरकारले विश्वका सबै देशसँग सन्तुलितसम्बन्ध स्थापित गराउने प्रयास गरिरहेको नेता ज्ञवालीको धारणा छ। प्रधानमन्त्रीको चीन भ्रमणले सात वर्षअघि भएको बिआरआई सम्झौता कार्यान्वयनमा अघि बढेको उनले बताए। "
    },
    {
        "title": "स्वदेश फर्किए भुटानका राजा",
        "link": "https://www.setopati.com/politics/345403",
        "content": "भुटानका राजा जिग्मे खेसर नाम्गेल वाङचुक स्वदेश फर्किएका छन्। भारतको भ्रमण सकेर काठमाडौं आएका वाङचुक शुक्रबार केही घन्टा काठमाडौंमा रहे। अनौपचारिक भ्रमणका क्रममा उनले स्वयम्भूनाथ र बौद्धनाथको दर्शनसहित पूजाआजा गरेका थिए। त्रिभुवन अन्तर्राष्ट्रिय विमानस्थल पुगेर परराष्ट्र मन्त्री आरजु राणा देउवाले राजा वाङचुकलाई स्वागत तथा बिदाइ गरेकी थिइन्। भारतबाट स्वदेश फर्कने क्रममा वाङचुक काठमाडौं आएका थिए। राजा वाङचुक शुक्रबार अपराह्न स्वदेश फर्किएको परराष्ट्र मन्त्रालयले जनाएको छ। "
    },
    {
        "title": "देउवालाई प्रश्न- तपाईंको उत्तराधिकारी गगन थापा हो?",
        "link": "https://www.setopati.com/politics/345401",
        "content": "नेपाली कांग्रेसका सभापति शेरबहादुर देउवा विराटनगर आइपुगेका छन्। शुक्रबार अपराह्न विराटनगर आएका सभापति देउवाले विमानस्थलमा पत्रकारहरूका प्रश्नहरूमाथि संक्षिप्त जबाफ पनि दिए। पत्रकारहरूले सभापति देउवालाई बिआरआई, कांग्रेसभित्रको आन्तरिक राजनीतिलगायत विभिन्न विषयमा प्रश्न सोधे। बिआरआईमा ऋण नलिने भन्नुहुन्थ्यो, लिनुभएछ त! भन्ने पत्रकारको प्रश्नमा सभापति देउवाले भने, ‘बिआरआईमा ऋण लिएकै छैन।’ साथै पत्रकारले तपाईंको उत्तराधिकारी कांग्रेसमा अब गगन थापा हुने भन्ने कुरा छ नि! भन्ने पनि सोधेका थिए। जबाफमा सभापति देउवाले भने, ‘उत्तराधिकारी भन्ने बेकारको कुरा हो, घोषणा मैले गर्ने हो र? महाधिवेशनमा हुन्छ।’ कांग्रेस विधानअनुसार चार वर्षको अन्तरालमा महाधिवेशन हुन्छ। २०७८ मंसिरमा १४ औं महाधिवेशन भएकोले २०८२ मंसिरमा १५ औं महाधिवेशन गर्नुपर्ने हुन्छ। साथै कोशी प्रदेशमा नेता शेखर कोइरालाको नेतृत्वमा समानान्तर भेला भएकोबारे पनि पत्रकारहरूले प्रश्न सोधेका थिए। त्यसबारे सभापति देउवाले यो विषय आफूलाई थाहा नभएको प्रतिक्रिया दिए। ‘मैले भेला भएको थाहै पाइनँ,’ सभापति देउवाले भने। यसपछि पत्रकारले पूरक प्रश्न सोधे, थाहै पाउनु भएन त?, केन्द्रले आधिकारिक कार्यक्रम होइन भनेर चिठी नै पठाएको थियो भनेका थिए। त्यसपछि सभापति देउवाले थाहै नपाएको बताए। यो पनि: कोशीका ११३ पालिका सभापति आफ्नो भेलामा सहभागी बनेको कोइराला पक्षको दाबी उनले अहिलेको सरकार निर्माण भएको धेरै नभएकोले परिवर्तन नदेखिएको बताए। जनताले परिवर्तन भने महसुस गरिराखेको सभापति देउवाको भनाइ थियो। प्रश्न सोधेका पत्रकारप्रति लक्षित गर्दै सभापति देउवाले भने, ‘तपाईंबाहेक जनताले सरकारलाई मन पराइरहेका छन्, विरोध त गर्न पाइन्छ नि!’ सभापति देउवाले संविधान संशोधनजस्ता विषय विस्तारै अघि बढ्ने पनि बताए। कोशी प्रदेशमा शनिबार हुने कांग्रेसको सम्मेलनमा सहभागी हुन सभापति देउवा विराटनगर आएका हुन्। "
    },
    {
        "title": "कुन न्यायाधीशले कुन मुद्दा हेर्ने यसरी हुन्छ सर्वोच्चमा गोलाप्रथा",
        "link": "https://www.setopati.com/politics/345382",
        "content": "सर्वोच्च अदालतमा गोला प्रथाद्वारा न्यायाधीशले मुद्दा हेर्छन् भन्ने हामीले सुन्दै आएका छौं। न्यायाधीशकहाँ मुद्दा कसरी पुग्छ, यसको प्रक्रिया के हो र सर्वोच्चमा कति मुद्दा हेर्न बाँकी छन् यसबारे हामी यहाँ विस्तृतमा चर्चा गर्दैछौं। सर्वोच्चमा बिहीबार ५६ वटा नयाँ मुद्दा दर्ता भए। शुक्रबार पनि विभिन्न मुद्दा परेका छन्, तथ्यांक आइसकेको छैन। समग्रमा अहिलेसम्म सर्वोच्चमा २६ हजार ५१ वटा मुद्दा छिनोफानो गर्न बाँकी देखिन्छ। सर्वोच्चमा ८ वर्ष पुराना मुद्दा पनि छन्। आठ वर्ष नाघेका त्यस्ता मुद्दा १५४ वटा छिनोफानो गर्न बाँकी छ। ५ वर्ष नाघेका त धेरै मुद्दा छन्। त्यस्ता २ हजार ७ सय ९८ वटा मुद्दा फैसला हुन बाँकी देखिन्छ। यति धेरै मुद्दा हुँदा पनि किन सर्वोच्चले फटाफट फैसला नगरेको होला, प्रश्न स्वाभाविक छ। तर मुद्दा हेर्न सर्वोच्चमा दरबन्दीअनुसार न्यायाधीश छैनन्। सर्वोच्चमा प्रधानन्यायाधीशसहित २१ जना न्यायाधीश रहने व्यवस्था छ। सर्वोच्चमा अहिले १७ जना न्यायाधीश छन्। ती न्यायाधीशहरूले एकैदिन यी सबै मुद्दा हेर्न सक्ने कुरा पनि भएन। कुन मुद्दा कहिले र कुन न्यायाधीशले हेर्ने भन्नेबारे सर्वोच्चले नियम बनाएको छ र त्यसअनुसार व्यवस्थापन मिलाएको छ। अब हामी सर्वोच्च अदालतको मुद्दा व्यवस्थापनबारे कुरा गर्दैछौं। सर्वोच्च अदालतमा कुन मुद्दा, कुन दिन हेरिन्छ? भन्नेबारे एक  साताअघि नै टुंगो हुन्छ। तर त्यो मुद्दा कुन न्यायाधीशले हेर्छन् भन्ने निर्क्यौल इजलास बस्ने दिनमा मात्रै हुन्छ। त्यसका दैनिक लागि गोलाप्रथा गरिन्छ।  यहाँ गोलाप्रथाको कुरा आयो। गोला प्रथाद्वारा मुद्दा छान्ने गरेको धेरै समय भइसकेको छैन।  सर्वोच्चमा २०७८ मंसिर १५ गतेदेखि गोलाप्रथा गरी इजलास गठन गर्ने प्रक्रिया सुरू भएको थियो। किन गरियो त गोला प्रथाको प्रक्रिया? सर्वोच्चले पारदर्शीताको लागि भनेर गोलाप्रथा गरी इजलास गठन गरेको हो। आर्थिक चलखेलका आधारमा ‘बेञ्च सपिङ’ गरेर मुद्दाहरू हेरिन्छ भन्ने आरोप न्यायालयमाथि लाग्ने गरेको थियो। यही आरोप चिर्न सर्वोच्चले गोलाप्रथा सुरू गर्‍यो र यसबारे उसले सेवाग्राहीहरूलाई पनि बुझाउँदै आएको छ। सर्वोच्चले शुक्रबार यस्तै विभिन्न विषयमा पत्रकारहरूलाई बोलाएर जानकारी पनि दिएको छ।  सर्वोच्चमा हरेक दिन बिहान १० बजेर १० मिनेटमा गोलाप्रथाको प्रक्रिया सुरू हुन्छ। त्यसका लागि न्यायाधीशहरू एउटा बैठक कक्षमा जम्मा हुन्छन्।  यदि गोलाप्रथा गर्ने दिन संवैधानिक इजलास बस्नु पर्ने रहेछ भने सुरूआतमा इजलास गठन हुन्छ। विशेषगरी बुधबार र शुक्रबारको दिन संवैधानिक इजलास बस्छ। यसमा प्रधानन्यायाधीशसहित वरिष्ठतमको आधारमा न्यायाधीश बस्छन्। त्यसपछि क्रमश: बृहत पूर्ण वा पूर्ण, संयुक्त र एकल इजलास गठन हुन्छ। संवैधानिक इजलासमा प्रधानन्यायाधीशसहित पाँच न्यायाधीशहरू रहन्छन्। शुक्रबार एउटा बृहत पूर्ण इजलास परेको छ। त्यसका लागि निर्णय सुनाउने दिन भनेर अघिल्लो पेसीमै तोकिसकेको थियो। तर नयाँ बृहत पूर्ण इजलास तोक्नुपर्ने अवस्थामा १ देखि १८ सम्म नम्बर रहेको गोटाको प्रयोग गरिन्छ। त्यसलाई कालो झोलामा राखिन्छ। पूर्ण बृहत इजलासका लागि एक देखि ५ अंकित गोटी तान्ने न्यायाधीशहरू छानिन्छन्। यसमा पाँच जना न्यायाधीश बस्ने भएकाले पाँच वटा गोटी छान्ने भएको हो। पाँचभन्दा थोरै वा धेरै संख्यामा पूर्ण इजलास गठन गर्नुपरेमा पनि यही प्रक्रियाले अघि बढ्ने गरेको छ। त्यसपछि एकल इजलासका लागि २० वटाभन्दा बढी मुद्दा रहेको अवस्थामा दुई वटा एकल इजलास गठन हुने गर्छ। तर त्यो भन्दा कम रहेकाले शुक्रबार एउटाका लागि मात्रै प्रक्रिया अघि बढ्यो। एकल इजलासका लागि रातो रङका १६ वटा गोटा र एउटा ‘अ’ लेखिएको गोटा हुन्छ। जुन न्यायाधीशले ‘अ’ लेखिएको गोटा छान्छन् त्यही न्यायाधीशले एकल इजलास हेर्नेछन्। यो प्रक्रिया पनि वरिष्ठतताका आधारमा गरिन्छ। शुक्रबार भने संयोगवश: प्रधानन्यायाधीश प्रकाशमान सिंह राउतले नै 'अ' लेखिएको गोटा छाने। प्रधानन्यायाधीश राउतको एकल इजलास बन्यो। यदि प्रधानन्यायाधीश राउतले ‘अ’ लेखिएको गोटा नछानेको भए ‘अ’ लेखिएको गोटा नआएसम्मका लागि यो प्रक्रिया अघि बढ्थ्यो। ‘अ लेखिएको गोटा कसलाई पर्छ भन्ने कसैलाई पनि थाहा थिएन। यहीँ आएर छानेपछि मात्रै सम्माननीय प्रधानन्‍यायाधीशलाई 'अ' लेखिएको गोटा पर्‍यो भनेर थाहा हुन्छ,’ रजिष्ट्रार भद्रकाली पोखरेलले गोलाप्रथाद्वारा मुद्दा छान्ने प्रक्रिया बुझाउँदै भने। एकल इजलासको टुंगो लागेपछि संयुक्त इजलास गठनको गोलाप्रथा सुरू हुन्छ। आज मंसिर २१ दिन पेसी सूचीबाट आठ वटा समूह प्रस्ताव गरिएका छन्। १६ वटा गोटाबाट अब आठ वटा इजलासका लागि कुन-कुन न्यायाधीशले कोसँग संयुक्त इजलासमा बस्ने भनेर छनौट गर्ने प्रक्रिया अघि बढ्छ। ‘प्रधानन्यायाधीशको लागि तारा राखिएको गोटा बनाइएको छ भने बाँकी १६ वटा एक देखि १६ सम्म नम्बर राखिएको छ। आज प्रधानन्यायाधीशको एकल इजलास गठन भइसकेको हुँदा उहाँको गोटा झिकिन्छ,’ पोखरेलले भने, ‘१ देखि १६ वटा नम्बरका गोटा पनि वरिष्ठताका आधारमा छान्न दिइन्छ। इजलासका लागि साथी छनौट गर्दा बिजोड दिन वरिष्ठ न्यायाधीशहरूको नम्बर रहेको गोटाहरू कालो झोलामा राखिन्छ, बाँकीलाई बाहिरै। ती बाँकी बाहिर राखिएका न्यायाधीशहरूले आफ्ना साथी छान्नुहुन्छ।’ शुक्रबार न्यायाधीश सारंगा सुवेदीले गोलाप्रथाबाट चार नम्बर गोटा छानेकी थिइन्। वरिष्ठताका आधारमा चार नम्बरमा न्यायाधीश मनोजकुमार शर्मा छन्। जसअनुसार दुई जनाको संयुक्त इजलास गठन भएको हो। न्यायाधीश महेश शर्मा पौडेलले हरिप्रसाद फुयाल, सुनिलकुमार पोखलेरले कुमार चुडाल, नृपध्वज निरौलाले कुमार चुडाल, अब्दुल अजीज मुसलमानले नहकुल सुवेदी गरी क्रमश: यसरी संयुक्त इजलास गठन हुने गरेको छ। यसरी आठ वटा इजलास गठन प्रक्रिया तयार भयो। तर अझै पनि मुद्दाहरू आठ वटा इजलासका लागि विभाजन गरी राखिएका मुद्दाहरू कसको इजलासमा पर्छ भन्ने छान्न बाँकी नै हुन्छ। ती आठ इजलासले मुद्दा कुन हेर्ने भन्ने निर्क्यौल गर्न कदेखि जसम्म र झदेखि तसम्मका गोटा राखिन्छ। बिजोर दिनमा वरिष्ठ आठ न्यायाधीशहरूले मुद्दा कुन हेर्ने भनेर छान्ने गरिन्छ। यी मुद्दाहरू कदेखि जसम्मका लागि पहिल्यै विभाजन गरिएको हुन्छ। यसबारे प्रधानन्यायाधीश राउतले मुद्दाको सूची साप्ताहिक रूपमै तयार भइसक्ने बताए। ‘मुद्दाको समूह कदेखि जसम्म आठ वटा समूह छन्। त्यसको मुद्दाहरू यी-यी यो दिन पर्छन् भनेर पहिल्यै निस्किसकेको हुन्छ,’ उनले भने, ‘सपना श्रीमानलाई टेक श्रीमानले छनौट गर्नुभएको थियो। तर सपना श्रीमानले यो गोटाबाट कुन लिनुहुन्छ त्यसपछि मात्रै मुद्दाहरू भएको कजलिस्ट दिइन्छ।’ न्यायाधीश मल्लले ङ तानेकी थिइन्। उक्त ङमा भएको मुद्दा सूची शुक्रबार न्यायाधीश मल्लले हेर्ने भएको हो। त्यसपछि मात्रै उनले हेर्ने मुद्दाहरूबारे थाहा हुने बताइएको छ। यसरी गोलाप्रथा गरिसकेपछि अघिल्लो दिनमा भएका प्रगति विवरण, मुद्दाको स्थिति र नयाँ दर्ता प्रक्रियाबारे सहरजिष्ट्रार एवं प्रवक्ता अच्युत कुईंकेलले ब्रिफिङ गर्छन्। कुनै मुद्दाहरूको छिनोफानो गरी फैसला दिइसकेको अवस्थामा बैठकमा ताली बजाएर फैसला गर्ने न्यायाधीशहरूलाई तारिफ गर्ने प्रचलन पनि छ। "
    },
    {
        "title": "हातमा संविधान बोकेर राहुल र प्रियंकाले गरे अदानीका विरूद्ध प्रदर्शन (भिडिओ)",
        "link": "https://www.setopati.com/politics/345388",
        "content": "भारतमा प्रमुख विपक्षी दलका नेता राहुल गान्धी र उनकी बहिनी प्रियंका गान्धीले उद्योगपति गौतम अदानीविरूद्ध प्रदर्शन गरेका छन्। बिहीबार संसद भवन बाहिर कंग्रेस आईका अरू सांसदहरूसहित राहुल र प्रियंकाले अदानीविरूद्ध प्रदर्शन गरेका हुन्। उनीहरूले अदानी प्रकरणमा खुलेका विषयहरूमाथि छानबिन गर्नका लागि संसदीय समिति बनाउन माग गरेका छन्। संसद भवनबाहिर उनीहरूले भारतको संविधान बोकेर प्रदर्शन गरेका थिए।  प्रदर्शनमा सहभागी भएका अरू सांसदहरूले 'मोदी-अदानी भाइ भाइ' भन्दै नारा लगाएका थिए। अदानी प्रधानमन्त्री नरेन्द्र मोदीका निकट मानिन्छन्। उनीमाथि अमेरिकामा घुसखोरीको अभियोग छ। अमेरिकाको धितोपत्र आयोग र न्यायाधिवक्ताको कार्यालयले सौर्य ऊर्जाको ठेक्का पाउनका लागि भारतका सरकारी अधिकारीलाई अदानीले २५ करोड डलरभन्दा धेरै घुस खुवाउने प्रस्ताव गरेको अभियोग लगाएको थियो। राहुल र प्रियंकासहित कंग्रेस आईका सांसदहरूले प्रधानमन्त्री मोदीले यसविषयमा जवाफ दिनुपर्ने माग राखेका छन्। यसको जबाफ प्रधानमन्त्रीले संसदबाटै दिनुपर्ने पनि उनीहरूको माग छ। राहुल गान्धीले अदानीले भारत सरकार चलाइरहेको आरोप लगाउँदै आएका छन्। अमेरिकाले अभियोग लगाएपछि गान्धीले अदानीलाई तुरून्तै गिरफ्तार गर्नुपर्ने माग गरेका थिए।  अमेरिकी बजारसँग सम्बन्ध भए अमेरिकी कानुनले उसलाई विदेशका भ्रष्टाचार मामलाको पनि छानबिन गर्ने अधिकार दिन्छ। अदानीले घुस खुवाएर ठेक्का जितेर अमेरिकी लगानी भित्र्याउन खोजेको भन्दै अमेरिकाले उनीमाथि भ्रष्टाचारको मुद्दा लगाएको हो। भ्रष्टाचारको मुद्दा लगाएपछि अदानीको सम्पत्ति अरबौं डलरले घटेको छ।  भर्खरै अमेरिकाको राष्ट्रपति निर्वाचित भएका डोनाल्ड ट्रम्पको सरकारले के गर्छ भन्ने कुराले यो मुद्दा कसरी अगाडि बढ्छ भन्ने निर्धारण गर्ने भए पनि अदानीको अन्तर्राष्ट्रिय महत्वकांक्षामा भने यसले असर गर्ने मानिन्छ।   भिडिओः #WATCH | Delhi: Opposition MPs including Lok Sabha LoP Rahul Gandhi and Priyanka Gandhi Vadra hold a protest over Adani matter, at the Parliament premises. pic.twitter.com/S28BwNTpdM "
    },
    {
        "title": "देउवाले बोलाए केन्द्रीय कार्यसम्पादन समिति बैठक",
        "link": "https://www.setopati.com/politics/345379",
        "content": "नेपाली कांग्रेसका सभापति शेरबहादुर देउवाले केन्द्रीय कार्यसम्पादन समिति बैठक बोलाएका छन्। मुख्यसचिव कृष्णप्रसाद पौडेलका अनुसार मंसिर २४ गते बिहान ९ बजे बूढानीलकण्ठस्थित निवासमा बस्ने गरी सभापति देउवाले कार्यसम्पादन समिति बैठक बोलाएका हुन्। बैठकमा केन्द्रीय कार्यसम्पादन समितिका पदाधिकारी र सदस्यहरूको उपस्थिति रहनेछ। मंसिर १६ मा भएको स्थानीय तह उपनिर्वाचन समीक्षा र समसामयिक राजनीतिक घटनाक्रमबारे बैठकमा छलफल हुनेछ। स्थानीय तह उपनिर्वाचनमा कांग्रेसले १९ स्थानमा जितेको थियो। केन्द्रीय समिति बस्न नसक्ने अवस्थामा कांग्रेसले केन्द्रीय कार्यसम्पादन समिति बैठक राख्ने गर्छ। कार्यसम्पादन समितिमा वर्तमान पदाधिकारी, पूर्वपदाधिकारी र केही केन्द्रीय सदस्यहरू छन्। "
    },
    {
        "title": "कास्की हिरासत पुगेर भट्टराईले भेटे लामिछाने",
        "link": "https://www.setopati.com/politics/345369",
        "content": "नेपाल समाजवादी पार्टी (नयाँ शक्ति) का अध्यक्ष बाबुराम भट्टराईले कास्की प्रहरीको हिरासतमा रहेका राष्ट्रिय स्वतन्त्र पार्टी (रास्वपा) का सभापति रवि लामिछानेलाई भेटेका छन्। शुक्रबार बिहान कास्की पुगेर भट्टराईले लामिछानेलाई भेटेका हुन्।  भेटपछि पत्रकारहरूसँगको कुराकानीमा भट्टराईले लामिछानेमाथि एकपछि अर्को गरेर दुःख दिने काम अस्वाभाविक र अन्यायपूर्ण रहेकाले ऐक्यबद्धता जनाउन आएको बताए।  'रविजीप्रति सधैं सद्भाव छ, स्वास्थ्य कस्तो छ भनेर बुझ्न पनि आएको हुँ, स्वस्थ नै हुनु हुँदोरहेछ,' उनले भने।  उनले पचासौं लाख साना बचतकर्ताहरूको समस्या हल गर्नतिर सरकार नलागेको पनि बताए।  एकातिर लामिछानेमाथि कारबाही प्रक्रिया लम्ब्याएर अर्कातिर सहकारी पचासौं लाख त्यस्ता बचतकर्ताहरूको समस्यालाई विषयान्तर गर्न खोजिएको भट्टराईको भनाइ छ।  'सहकारी पीडितको समस्यालाई विषयान्तर गरिँदैछ, राज्यले चाह्यो भने गर्न सक्छ। पहिला स-साना बचतकर्ताहरूलाई राहत दिने र पछि ज-जसले अपचलन गरेका छन् तिनको सम्पत्ति जफत गरेर राज्यले लिए भयो त,' उनले भने। आफूसँगको भेटमा लामिछानेले पनि राज्यले प्रतिशोध साधेको बताएको भट्टराइले सुनाए। यद्यपि राज्यलाई सहयोग गरेको र आगामी दिनमा पनि गर्ने बताएको भट्टराइको भनाइ छ।  "
    },
    {
        "title": "अनेरास्ववियु क्रान्तिकारीको सम्मेलन फेरि स्थगित",
        "link": "https://www.setopati.com/politics/345360",
        "content": "नेकपा (माओवादी केन्द्र) निकट विद्यार्थी संगठन अनेरास्ववियु (क्रान्तिकारी)को राष्ट्रिय सम्मेलन  फेरि स्थगित भएको छ। उमेर हदको विषयलाई लिएर विद्यार्थीहरूबीच विवाद र कुर्ची हानाहान भएपछि स्थगित भएको सम्मेलन मंसिरको २३ र २४ गते गर्ने भनिएको थियो। तर तयारी नपुगेको र निर्वाचनको मोडालिटी पनि टुंगो लगाउन बाँकी रहेको भन्दै सम्मेलन स्थगित भएको अनेरास्ववियु (क्रान्तिकारी)का उपाध्यक्ष मदन भुलले जानकारी दिए। आउँदो २७ गते बस्ने पार्टी स्थायी कमिटी बैठकले निर्वाचनको मोडालिटी तयार पारेपछि नयाँ मिति तोकिने खबर आफूहरूले पाएको उनले बताए। यसअघि असोज १० गतेदेखि कीर्तिपुरमा सम्मेलन सुरू भएको थियो। तर सम्मेलनमा उमेर हदको विषय उठेपछि चर्किएको विवाद टुंगो लागेको थिएन। क्रान्तिकारीको अध्यक्ष बन्न ३२, ३० र २८ वर्षमध्ये एउटा उमेर हद कायम गर्नुपर्ने माग हलमा उठेको थियो। अध्यक्षका अधिकांश आकांक्षी ३२ वर्षभन्दा माथिका भएकाले उनीहरूले स्वीकार गरेका थिएनन्। उमेर हद लगाउने कि नलगाउने, लगाउनै परे कति वर्ष कायम गर्ने भन्ने बारेमा सुरू भएको विवाद मञ्च, तोडफोड र कुर्ची हानाहानसम्मै पुगेको थियो। त्यसपछि स्थगित भएको सम्मेलन मंसिरको २३ र २४ गते गर्ने निर्णय अध्यक्ष मण्डलले गरेको थियो।    "
    },
    {
        "title": "पाँच महिनासम्म पनि फर्किएनन् बेलायत गएका वडाध्यक्ष",
        "link": "https://www.setopati.com/politics/345356",
        "content": "दाङको राप्ती गाउँपालिका वडा नम्बर ८ का अध्यक्ष चन्द्रबहादुर गुरूङ कार्यालय नआएको पाँच महिना पुग्यो। वडाध्यक्ष गुरूङले गत साउन १६ गते वडा सदस्य चम्फा पुनलाई कार्यवाहक तोकेर बेलायत गएका थिए। तर, उनी हालसम्म सम्पर्कविहीन रहेको गाउँपालिका अध्यक्ष प्रकाश विष्टले जानकारी दिए। ‘उहाँको विषयमा अत्तोपत्तो छैन, हालसम्म सम्पर्कमै आउनुभएको छैन,’ अध्यक्ष विष्टले भने। वडाध्यक्ष गुरूङ पदबाट राजीनामा नदिएरै विदेश गएका थिए। ‘उहाँले राजीनामा दिएर गएको भए मंसिर १६ मा यहाँ पनि उपनिर्वाचन हुन्थ्यो,’ गाउँपालिका अध्यक्ष विष्टले भने, ‘वडाले कम्तिमा वडाध्यक्ष त पाउँथ्यो।’ वडाध्यक्ष विदेश गएपछि गाउँपालिका अध्यक्ष विष्टलाई वडावासी सर्वसाधारणले काममा ढिला सुस्ती भएको भनेर फोन गरिरहन्छन् । ‘त्यहाँका जनताले मलाई फोन गरि गुनासो गर्नु हुन्छ,’ उनले भने ‘जनताको काम गर्न मन नभए राजीनामा दिएर गएको भए कम्तिमा बाटो त खुल्थ्यो।’ जनप्रतिनिधिको मृत्यु भएमा वा राजिनामा दिए रिक्त स्थानमा उपनिर्वाचन हुने प्रावधान  छ। ‘जनप्रतिनिधि यति लामो समय विदेश गई बस्लान् भनेर सोचिएन,’ गाउँपालिका अध्यक्ष विष्टले भने ‘ यति लामो समय वडाध्यक्ष विदेश बसेपछि जनताले दुःख पाउनु स्वभाविक हो।’ गुरुङ नेकपा  एमालेवाट निर्वाचित वडाध्यक्ष हुन्। यो पनिः  ऋण तिर्छु भन्दै बेलायत गए राप्तीका वडाध्यक्ष "
    },
    {
        "title": "पदभारग्रहण समारोहस्थलबाटै पक्राउ परे नवनिर्वाचित वडाध्यक्ष",
        "link": "https://www.setopati.com/politics/345355",
        "content": "सप्तरीको डाक्नेश्वरी नगरपालिका–१ का नवनिर्वाचित वडाध्यक्ष धीरेन्द्रकुमार साहलाई प्रहरीले पक्राउ गरेको छ। उपनिर्वाचनबाट निर्वाचित वडाध्यक्ष साहलाई बिहीबार बेलुकी पदभार ग्रहण समारोहस्थलबाटै पक्राउ गरिएको  सप्तरी प्रहरीका प्रमुख एसपी ढकेन्द्र खतिवडाले जानकारी दिए। उनी गत मंसिर १६ गते भएको उपनिर्वाचनमा जसपा नेपालबाट निर्वाचित भएका थिए। कर्तव्य ज्यान मुद्दामा उनलाई पक्राउ गरि अनुसन्धान भैरहेको एसपी खतिवडाले बताए। ‘अदालतको परमादेशबाट उहाँ सहित ५–६ जना विरुद्ध कर्तव्य ज्यान मुद्दा दर्ता भएको हो। त्यहीँ मुद्दाको अनुसन्धानको क्रममा आएको सूचना बमोजिम उहाँलाई पदभार ग्रहण समारोहबाटै पक्राउ गरिएको हो,' उनले भने। यसबारे थप अनुसन्धान भइरहेको प्रहरीले जनाएको छ । "
    },
    {
        "title": "रूससँग शान्ति सम्झौताबारे ट्रम्पका अधिकारीसँग युक्रेनले थाल्यो छलफल",
        "link": "https://www.setopati.com/politics/345331",
        "content": "रूससँग शान्ति सम्झौता गर्न नवनिर्वाचित अमेरिकी राष्ट्रपति डोनाल्ड ट्रम्पका अधिकारीसँग युक्रेनले छलफल थालेको छ। युक्रेनी राष्ट्रपति भोलोदिमिर जेलेन्सकीका वरिष्ठ सल्लाहकार आन्द्रइ यरमाकले बुधबार ट्रम्पले रूस र युक्रेनका लागि विशेष दूत चुनेका किथ केलोग र राष्ट्रिय सुरक्षा सल्लाहकारका लागि चुनेका माइक वाल्जलाई भेटेको द वालस्ट्रिट जर्नलले लेखेको छ। ट्रम्पका उपराष्ट्रपति जेडी भान्सले पनि कुराकानीमा भाग लिएका छन्। रूसी राष्ट्रपति भ्लादिमिर पुटिनसँग राम्रो सम्बन्ध भएका ट्रम्पले चुनाव प्रचारका क्रममा आफूले जिते रूस-युक्रेन युद्ध २४ घण्टाभित्रै रोकिदिने घोषणा गरेका थिए। कसरी युद्ध रोक्ने भन्ने उनले विस्तृत रूपमा नखुलाए पनि सैन्य सहायता रोक्ने धम्की दिएर युक्रेनलाई पुटिनको सर्त मान्न दबाब दिने अनुमान गरिएको छ। हाल जुन-जुन ठाउँमा ज-जसले कब्जा गरेको छ ती ठाउँ तत्-तत् देशको नियन्त्रणमा रहने गरी शान्ति सम्झौता गर्न ट्रम्पले प्रस्ताव गर्ने मानिन्छ। त्यसैले शान्तिका लागि वार्तामा बस्नुअघि रूस सकेसम्म धेरै भूमि कब्जा गर्न लागिपरेको छ भने युक्रेन पनि सकेसम्म रूसलाई रोक्ने प्रयास गरिरहेको छ। वार्तामा बस्नुअघि युक्रेन बलियो अवस्थामा होस् भनेर ट्रम्पले चुनाव जित्ने बित्तिकै अमेरिकी राष्ट्रपति जो बाइडेनले युक्रेनलाई रूसभित्र लामो दुरीका अमेरिकी हतियार प्रयोग गर्न अनुमति दिएका थिए। आफ्नो एक इन्च भूमि पनि रूसलाई नछोड्ने अडान लिँदै आएका जेलेन्सकी अहिले भने युक्रेनलाई नेटोको सदस्यता दिइए अहिले रूसको नियन्त्रणमा रहेको जमिन छोड्न तयार छन्। उनले रूसको नियन्त्रणमा रहेको जमिन पहिले भने जस्तो युद्धबाट नभएर कूटनीतिबाट फिर्ता लिने जिकिर गरेका छन्। ट्रम्प भने युक्रेनलाई नेटो सदस्य दिन तयार नरहेको मानिन्छ। नेटो तत्कालीन सोभियत संघविरूद्ध खोलिएको सैनिक गठबन्धन भएकाले नेटो सदस्य राष्ट्रमा अमेरिकालगायत अरू सदस्यका सैनिक र हतियार रहन्छन्। त्यस्तै नेटो सन्धिको धारा ५ अनुसार कुनै पनि सदस्यमाथि गरिएको आक्रमण सबै सदस्यमाथि गरेको मानिन्छ। अथवा नेटो सदस्यसँग सानै भए पनि कसैको भिडन्त भए सन्धि अनुसार अमेरिका त्यहाँ युद्ध गर्न आउन बाध्य हुन्छ। त्यसैले रूससँग युद्ध चलिरहेको बेलामा युक्रेनलाई नेटो सदस्यता दिनुहुँदैन भन्नेमा बाइडेनका पनि धेरैजसो अधिकारी अडिग छन्। तर केही अमेरिकी अधिकारी र केही युरोपेली नेटो सदस्य राष्ट्रहरू भने शीत युद्धकालीन जर्मनीको उदाहरण दिँदै युक्रेनलाई पनि त्यसरी नै सदस्यता दिनुपर्छ भन्छन्। पश्चिम जर्मनी सन् १९५५ मा नेटो सदस्य बन्दा पूर्वजर्मनी तत्कालीन सोभियत संघको नियन्त्रणमा थियो। त्यस्तोमा नेटो सन्धिको धारा ५ पश्चिम जर्मनीको भूमिमा मात्रै लागु हुन्थ्यो। त्यसैअनुसार शीत युद्धको अन्त्य नहुन्जेलसम्म पश्चिम जर्मनीलाई सोभियत संघबाट जोगायो। सोभियत संघ धेरै कमजोर भएर बिखण्डन हुने बेलामा अन्ततः पूर्व र पश्चिम जर्मनी एकीकरण भए। अहिले युक्रेनलाई नेटो सदस्यता दिनुपर्छ भनेर जिकिर गर्ने पनि धारा ५ ले शान्ति सम्झौता भएको बेलामा युक्रेनको नियन्त्रणमा रहेको भूमिमा मात्रै लागु हुनुपर्ने भन्छन्। शान्ति सम्झौता विपरीत युक्रेनको नियन्त्रणमा रहेको भूमिमा आक्रमण गरेमा नेटोले युक्रेनका लागि लड्न आउनेछ भनेर पुटिनले फेरि हमला नगर्ने उनीहरूको तर्क छ। जेलेन्सकीले पनि त्यस्तै माग गरिरहेका छन्। सोभियत संघबाट युक्रेन अलग्गिएपछि बुडापेस्टमा सन् १९९४ मा हस्ताक्षर गरिएको सम्झौताले पुटिनलाई नरोकेको देखाउँदै नेटो सदस्य नबने पुटिनले फेरि आक्रमण गर्ने उनी बताउँछन्। अमेरिका र रूसले फकाएर बेलायतसहित रोहबरमा युक्रेनको स्वतन्त्रता र सुरक्षाको लिखित ग्यारेन्टी दिँदै बुडापेस्टमा सम्झौता भएपछि मात्रै आफ्नो भूमिमा रहेको सोभियत संघको आणविक हतियार युक्रेनले रूसलाई फिर्ता गर्न मानेको थियो। तर पुटिनले सो लिखित सम्झौताको उल्लंघन गर्दै युक्रेनमाथि आक्रमण गरे। त्यसैले नेटो सदस्यता लगायत शान्ति वार्ताको खाकाबारे कुरा गर्न जेलेन्सकीका वरिष्ठ सल्लाहकार आन्द्रइ यरमाकले अहिले अमेरिका गएका हुन्। ट्रम्पले चुनाव जितेपछि रूस-युक्रेन युद्धमा नयाँ तरंग आएको छ। ट्रम्पले कार्यभार सम्हाल्नअघि युक्रेनले कब्जा गरेको रूसको कुर्स्क क्षेत्रको भूमि फिर्ता गर्न पुटिनले उत्तर कोरियाली सैनिक परिचालन गर्ने भएपछि बाइडेनले युक्रेनलाई रूसभित्र लामो दुरीका अमेरिकी हतियार प्रयोग गर्न गत महिना अनुमति दिए। त्यसपछि अमेरिका लगायत पश्चिमा राष्ट्रलाई तर्साउन रूसले युक्रेनमाथि नयाँ हतियार प्रयोग गरेको थियो। युक्रेनले अमेरिकाले दिएको हतियारले रूसले हतियार भण्डारण गरेको ठाउँमा नोभेम्बर १९ मा प्रहार गरेपछि त्यही दिन रूसले आणविक हतियार प्रयोग गर्ने नीति पुनरावलोकन गर्दै प्रयोग गर्ने सीमा घटाएको थियो। त्यसको दुई दिनपछि अमेरिका लगायत पश्चिमा राष्ट्रलाई तर्साउन रूसले आणविक हतियार राख्न प्रयोग गर्न मिल्ने नयाँ मिसाइल युक्रेनमाथि प्रहार गरेको थियो। युक्रेनको मध्य सहर डिनिप्रोमा रूसले नयाँ खालको मिसाइल प्रहार गरेको युक्रेनी अधिकारीहरूले जनाए। त्यसको केहीबेरमै रूसले इन्टर-कन्टिनेन्टल ब्यालिस्टिक मिसाइल (आइसिबिएम) प्रयोग गरेको युक्रेनी राष्ट्रपति भोलोदिमिर जेलेन्सकीले दाबी गरेका थिए। आणविक हतियारका लागि प्रयोग गरिने लामो दुरीको आइसिबिएम रूसले छिमेकी युक्रेनमाथि प्रहार गरेपछि त्यसले व्यापक चर्चा पाएको थियो। पश्चिमा अधिकारी र विश्लेषकले भने सो हतियार आइसिबिएम नभएको जिकिर गरेका थिए। त्यसै साँझ राष्ट्रको नाममा सम्बोधन गर्दै रूसी राष्ट्रपति भ्लादिमिर पुटिनले उक्त रहस्यमयी हतियार मध्यम दुरीको हाइपरसोनिक मिसाइल ओरेस्निक भएको खुलासा गरे। रूसी भाषामा ओरेस्निककको अर्थ कटुसको रूख हो। युक्रेनले अमेरिकी अट्याक एम्स र बेलायती स्टोर्म सेडो मिसाइल रूसी भूमिभित्र प्रहार गरेको जबाफमा सो हतियार प्रयोग गरेको पुटिनले बताए। साथै सो मिसाइलले ध्वनिको गतिको १० गुणाभन्दा बढी गति (माक १०) हासिल गरेको र पश्चिमा मिसाइल डिफेन्स सिस्टमले त्यसलाई खसाल्न नसक्ने दाबी गरे। मध्यम दुरीको ब्यालेस्टिक मिसाइलले ३००० देखि ५५०० किलोमिटर टाढासम्म प्रहार गर्न मिल्छ भने अर्को महादेशसम्म प्रहार गर्न मिल्ने आइसिबिएमले ५५०० किलोमिटरभन्दा पर प्रहार गर्न सक्छ। यी दुवै खाले मिसाइल प्राय: आणविक हतियार प्रहार गर्न प्रयोग गर्ने गरिन्छ। ती मिसाइल परीक्षणको बेला बाहेक युद्धमा खासै प्रयोग गरिँदैन। रूसले आणविक हतियार राखेर प्रहार गर्न मिल्ने किन्जाल लगायत अरू मिसाइल पहिल्यै युक्रेनमाथि प्रयोग गरेको छ। तर यो नयाँ मिसाइल अरूभन्दा फरक छ। यसमा धेरैवटा आणविक बम राख्न मिल्छ र जमिनमा खस्ने बेलामा ती छुट्टिएर बिस्फोट हुन्छन्। यस्ता खाले मिसाइल आणविक हतियारले प्रहार गर्नका लागि प्रयोग हुन्छ। ओरेस्निक मिसाइल एकदमै तेज गतिको भएको र यसबाट धेरैवटा बम खसाल्न मिल्ने भएकाले यसलाई खसाल्न असम्भव प्राय: भएको पश्चिमा विज्ञहरूले पनि स्वीकारेका छन्। बिहीबार युक्रेनमाथि प्रहार गर्दा रूसले ओरेस्निकमा कुनै पनि बम राखेको थिएन। तर आणविक नीति खुकुलो पारेको दुई दिनपछि युक्रेनलाई शक्तिशाली हतियार दिए त्यसमा आणविक हतियार राखेर प्रहार गर्ने भनेर पश्चिमा राष्ट्रलाई तर्साउन रूसले प्रष्ट रूपमा सन्देश दिएको थियो। (विभिन्न अन्तर्राष्ट्रिय सञ्चार माध्यमहरूको सहयोगमा तयार पारिएको) "
    },
    {
        "title": "अरूण चौधरी सांसद बन्न योग्य भए/नभएको विषयमा सर्वोच्चले पुस १७ गते निर्णय सुनाउने",
        "link": "https://www.setopati.com/politics/345329",
        "content": "सर्वोच्च अदालतले नागरिक उन्मुक्ति पार्टीका सांसद अरूणकुमार चौधरी प्रतिनिधि सभा सांसद बन्न योग्य भए/नभएको विषयमा पुस १७ गते निर्णय सुनाउने भएको छ।  अधिवक्ता बसन्त जोशीले २०७९ चैत १७ गते चौधरी सांसद बन्न अयोग्य रहेको दाबी गर्दै रिट दायर गरेका थिए।  चौधरीलाई आगजनी गरेको कसुरमा जिल्ला अदालत कैलालीले २०७० वैशाख ९ गते दोषी ठहर गरेको र उनलाई ६ महिना कैद सजाय समेत तोकिएकाले उनी उम्मेदवार बन्न समेत अयोग्य रहेको जोशीले रिटमा उल्लेख गरेका छन्। उम्मेदवार बन्न समेत अयोग्य रहेको व्यक्ति सांसद बन्न अयोग्य हुने जोशीले दाबी गरेका छन्।  ‘आगो लगाउने कसुर आफैमा सामान्य फौजदारी कसुर नभई नैतिक पतन देखिने फौजदारी कसुर समेत हो। प्रत्यर्थी अरूण चौधरी आफू उपर भएको कैद सजाय स्वीकार गरेको व्यहोरा प्रमाणित तथ्य हो,’ रिटमा भनिएको छ।  २०६५ सालमा एउटा ट्र्याक्टर जलाएको मुद्दामा सांसद चौधरी कारागार चलान भएका थिए। तर राष्ट्रपतिले उनलाई २०७९ चैत ७ गते प्रजातन्त्र दिवसको अवसर पारेर कैद मिनाहा दिएका थिए। त्यसपछि उनी कारागार कार्यालय कैलालीबाट रिहा भएका थिए।  २०६५ साल भदौ ३ गते लु २ त २११ नम्बरको ट्याक्टर साजन चौधरीले चलाएर कैलालीको चिसापानीस्थित गोरांगा खोलामा ढुंगा लिन गएका थिए। त्यहाँबाट ढुंगा लोड गरी फर्किने क्रममा सांसद अरूण चौधरी लगायतले ट्याक्टर रोक्न लगाएर चालकमाथि कुटपिट तथा ट्याक्टरमा आगो समेत लगाएका थिए। सोही कसुरमा फरार रहेका अर्का प्रतिवादी वीरबहादुर चौधरी सजाय भुक्तान गर्न भनेर अदालतमा उपस्थित भएका थिए। त्यसपछि सांसद चौधरीसँगै अर्का प्रतिवादी पर्शुराम चौधरी फरार रहेको खुलेको थियो।  प्रहरीले त्यसपछि सांसद चौधरीलाई २०७९ माघ १९ गते पक्राउ गरी कारागार चलान गरेको थियो।  चौधरी सजाय भुक्तान गर्न बाँकी रहकै बेला २०७९ को मंसिरमा प्रतिनिधि सभाको निर्वाचन लडेर कैलाली-२ बाट निर्वाचित भएका थिए। उनी निर्वाचित हुनुअगावै अयोग्य रहेको अधिवक्ता जोशीको जिकिर छ।  'उनी उक्त सजाय तोकिएर फरार रहँदा पनि निर्वाचन लडेर जितेका थिए,' रिटमा भनिएको छ, '२०७९ असोज २३ गते प्रतिनिधि सभा सदस्य पदमा उम्मेदवारी दिएको र उनले उम्मेदवारी दिँदा प्रतिनिधि सभा निर्वाचन, २०७४ को दफा १३ र संविधानको धारा ८७ बमोजिम अयोग्य रहेको हुँदाहुँदै पनि प्रतिनिधि सभामा निर्वाचित भएको प्रमाणपत्र प्रदान गरिएको छ। त्यसैले उनको सांसद पद बदरभागी छ।' निर्वाचनको मनोनयन गर्दा भर्नुपर्ने स्वघोषणमा सांसद चौधरीले कैद भुक्तान र जरिवाना तिर्न बुझाउन बाँकी नरहेको उल्लेख गरेका थिए। जोशीले तत्काल कैलाली–२ मा उपनिर्वाचनको प्रक्रिया अगाडि बढाउन समेत परमादेशको माग गरेका छन्।  "
    },
    {
        "title": "धराने जनताले चुनेकै पिरो मेयर हो, मुख पोलिरहेको छ: हर्क साम्पाङ",
        "link": "https://www.setopati.com/politics/345332",
        "content": "धरान उपमहानगरपालिकाका मेयर हर्क साम्पाङले बिहीबार धरानमा पत्रकार सम्मेलन राखे। खोज पत्रकारिता केन्द्रले हालसालै प्रकाशित गरेको 'हर्क साम्पाङको मनमौजी शासन, बेथितिको दलदलमा धरान' मा  समेटिएका विषयबारे जबाफ दिन उनले पत्रकार सम्मेलन राखेका थिए। साम्पाङलाई पत्रकारले मेयरको शैली केही परिवर्तन गर्नुपर्ने समर्थकहरूको सुझाव छ नि भन्ने विषय राखेका थिए। त्यसमा जबाफ दिएका मेयर साम्पाङले भने, ‘म त अझै धारिलो बन्ने हो, जनतालाई यस्तै मनपर्छ।’ उनले अझै थपे, ‘मीठो बोलेर भ्रष्टाचार गरिदिऊँ त? खाइदिऊँ कमिसन?’ मेयर साम्पाङले धराने जनताले पिरो मेयर चुनेको पनि बताए। ‘धराने जनताले चुनेकै पिरो मेयर हो। तीतो, टर्रो र पिरो थियो त्यसमा पिरो छान्यो मुख पोलिरहेको छ,’ साम्पाङले भने, ‘के गर्ने, मन पराउँदैनन् भने ठिक छ के गर्नु त मैले, जबरजस्ती गर्दिनँ।’ उनले आफूले बेथिती नमच्चाएको दाबीसमेत गरेका थिए। बेलायत भ्रमणमा जाँदा उपमेयरलाई कार्यवाहक नदिई वडाध्यक्षलाई दिएको विषयबारे पनि साम्पाङलाई प्रश्न गरेका थिए। साम्पाङले २०८१ कात्तिक १ गते बेलायत जाने क्रममा उपमेयरलाई कार्यवाहक नदिई वडाध्यक्षलाई दिएका थिए। ‘कसलाई दिनुपर्थ्यो कार्यवाहक? उपमेयरले शुभयात्रा भन्यो? शुभयात्रासम्म नभन्ने उपमेयरलाई कार्यवाहक दिन्छु त म? शुभयात्रा भन्नुपर्दैन?,’ उनले प्रश्न गरे, ‘ऐनले भन्यो भनेर हुन्छ त्यस्तो ऐन त हामी बनाउँछौं, निर्वाचित मान्छे हौं।’ मेयरको अनुपस्थितिमा उपमेयरलाई कार्यवाहकको जिम्मेवारी दिनुपर्ने स्थानीय सरकार सञ्चालन ऐनको व्यवस्था छ। मेयर साम्पाङले उपमेयर अईन्द्रबिक्रम बेघालाई कार्यवाहक नदिएर नाता पर्ने वडा नम्बर ११ का अध्यक्ष लोकेन्द्रकुमार फागुलाई कार्यवाहकको जिम्मेवारी दिएपछि विवाद भएको थियो। यो पनि:  धरान र चितवनमा पत्रकारहरूमाथि धम्की र कुटपिट, महासंघको भर्त्सना मेयर साम्पाङले उपमेयर हुँदाहुँदै वडाध्यक्षलाई कार्यवाहक दिएपछि विवाद "
    },
    {
        "title": "चीन भ्रमण सकेर नेपाल आइपुगे प्रधानमन्त्री ओली (तस्बिरहरू)",
        "link": "https://www.setopati.com/politics/345323",
        "content": "प्रधानमन्त्री केपी शर्मा ओली चीन भ्रमण सकेर स्वदेश फर्किएका छन्। चीनको चार दिने भ्रमण सकेर प्रधानमन्त्री ओली बिहीबार दिउँसो काठमाडौं आइपुगेका हुन्। चीन भ्रमणमा भएका विषयहरूको जानकारी दिन त्रिभुवन अन्तर्राष्ट्रिय विमानस्थलमा पत्रकार सम्मेलन गरिएको छ। प्रधानमन्त्री ओली नेतृत्वको प्रतिनिधिमण्डल हिमालयन एयरलाइन्सको चार्टर्ड विमानमा फर्किएका हुन्। १७ गते चीन प्रस्थान गरेका प्रधानमन्त्री ओलीले बेइजिङमा राष्ट्रपति सी चिनफिङसँग भेटवार्ता गरेका थिए। भ्रमणका क्रममा प्रधानमन्त्री ओली र उनका चिनियाँ समकक्षीको उपस्थितिमा नेपाल र चीनबीच विभिन्न समझदारी भएका थिए। प्रधानमन्त्री ओलीले चीनसँग ऋण सम्झौता नभएको पनि बताएका छन्।  तस्बिरहरूः        सबै तस्बिरः नेपाल फोटो लाइब्रेरी।  "
    },
    {
        "title": "पूर्वाधार निर्माणमा लगानी, विज्ञता र प्रविधि आवश्यक छ: उपप्रधानमन्त्री सिंह",
        "link": "https://www.setopati.com/politics/345318",
        "content": "उपप्रधानमन्त्री एवं सहरी विकास मन्त्री प्रकाशमान सिंहले आधुनिक विकास निर्माणलाई नेपालीकरण सहितको दिगो बनाउनुपर्ने आवश्यकता रहेको बताएका छन्। काठमाडौंमा ‘आर्कविल्ड एक्स्पो २०२४’ को बिहीबार उद्घाटन समारोहलाई सम्बोधन गर्दै उनले नेपाल अहिले तिब्र सहरीकरणबाट गुज्रिरहेको बताए। आधारभूत र उत्थानशील पूर्वाधार निर्माणमा स्वदेशी तथा विदेशी ठूलो लगानी, विज्ञता र प्रविधिको आवश्यकता पनि उनले औल्याए। ‘आधारभूत र उत्थानशील पूर्वाधार निर्माणमा स्वदेशी तथा विदेशी ठूलो लगानी, विज्ञता र प्रविधिको आवश्यकता रहेको छ। अर्कोतर्फ हालको वर्षहरूमा जलवायु परिवर्तन एवं अन्य विपद्का घटनाहरूमा बढोत्तरी भई विकास प्रयासलाई ओझेलमा पार्ने गरी विनासकारी प्रभाव बढेर गएका छन्,’ उनले भने। ऐतिहासिक र परम्परागत बस्ती स्थानीय मौलिक वस्तुकला, निर्माणशैली र मूर्त, अमूर्त सम्पदा नेपालका सम्पति भएको पनि उनले बताए। नेपाली पहिचानको धरोहरको रुपमा रहेको नेपाली वस्तुकला र निर्मित वातावरणको गौरवमय इतिहासलाई कायम राख्दै आधुनिक विकास निर्माणलाई नेपालीकरणसहितको दिगो बनाउनुपर्ने आवश्यकता आफूले महशुस गरेको उनले बताए। (न्युज एजेन्सी नेपाल)     "
    },
    {
        "title": "लाइन काट्ने कुरा गर्दा मन्त्री प्राधिकरणमै कार्यकक्ष खोलेर बसे: अग्नि सापकोटा",
        "link": "https://www.setopati.com/politics/345316",
        "content": "नेकपा माओवादी केन्द्रका उपाध्यक्ष अग्निप्रसाद सापकोटाले विद्युत प्राधिकरणले लाइन काट्ने कुरा गर्दा मन्त्रीले प्राधिकरणमै कार्यकक्ष खोलेर बसेको बताएका छन्। बिहीबार माओवादी केन्द्रको पदाधिकारी बैठकपछि पत्रकारहरूसँग बोल्दै पार्टी प्रवक्तासमेत रहेका सापकोटाले प्राधिकरणको काममा अवरोध गर्न मन्त्रीले कार्यकक्ष नै खोलेर बसेको बताएका हुन्। 'विद्युत प्राधिकरणले लाइन काट्ने कुरा गरिरहेको छ। त्यसमा मन्त्रीले नै इतिहासमै कहिल्यै नभएको कुरा, प्राधिकरणमै कार्यकक्ष खोलेर बसेर त्यहाँ  प्राधिकरणले गरिरहेको काममा अवरोध सिर्जना गरियो,' उनले भने। त्यसरी सरकारले विचौलिया र भ्रष्टाचारीलाई जोगाउन लागेको उपाध्यक्ष सापकोटाले बताए। 'त्यसकाविरूद्ध व्यवस्थित ढंगले हामी खबरदारी सभामार्फत गर्नेछौं,' उनले भने। सापकोटाले सरकारले भ्रष्टाचारलाई बेलगाम छाडिदिएको र एक अर्कालाई संरक्षण गरिरहेको बताउँदै ती सबै कुरामा खबरदारी गर्न आगामी स्थायी समिति र केन्द्रीय समिति बैठकमा बिढंगम छलफल हुने पनि बताए। "
    },
    {
        "title": "धरान र चितवनमा पत्रकारहरूमाथि धम्की र कुटपिट, महासंघको भर्त्सना",
        "link": "https://www.setopati.com/politics/345304",
        "content": "नेपाल पत्रकार महासंघले धरान र चितवनमा पत्रकारहरूमाथि धम्की र कुटपिट भएको भन्दै भर्त्सना गरेको छ। महासंघका महासचिव रोशन पुरीले बिहीबार विज्ञप्ति निकालेर जिम्मेवार व्यक्तिबाट पत्रकारहरूमाथि गरिएको हर्कत अत्यन्त्र निन्दनीय हुनुका साथै प्रेस स्वतन्त्रतामाथिको ज्यादती भएको उल्लेख गरेका छन्। महासंघका सुनसरीका अध्यक्ष जनकऋषि राई र महासंघका राष्ट्रिय परिषद् सदस्य गोपाल दाहाललाई समाचारको विषयलाई लिएर धरान उपमहानगरपालिकाका प्रमुख हर्क साम्पाङ (हर्कराज राई) ले सामाजिक सञ्जाल फेसबुकमार्फत स्ट्याटस लेखर धम्की दिएका थिए। उक्त घटनाप्रति नेपाल पत्रकार महासंघले ध्यानाकर्षण भएको जनाएको छ। खोज पत्रकारिता केन्द्र (खोपके) मा पत्रकार गोपाल दाहालले हर्क साम्पाङको बारे लेखेको समाचार प्रकाशित भएपछि साम्पाङले समाजिक सञ्जालमा ‘खोज पत्रकारिता केन्द्रका गोपाल दाहाल या कोही प्रतिनिधि भोलि १० बजे धरान १८ को ग्रीन टीमा हाजिर हुनु, अन्यथा तेरो खोज पत्रकारिताको अन्त्य गरिनछु भने मेरो नाम हर्क साम्पाङ होइन’ भनेर सामाजिक सञ्जालमा धम्कीपूर्ण स्ट्याटस लेखेका थिए। समाचारप्रति चित्त नबुझे त्यसउपर कानुनी प्रक्रिया जाने या प्रेस काउन्सिल नेपालमा उजुरी गर्न सकिने स्थापित प्रावधान छ। ‘यसलाई बेवास्ता गर्दै सार्वजनिक पदधारी प्रमुखजस्तो जिम्मेवार व्यक्तिबाट गरिएको यो हर्कत अत्यन्त निन्दनीय हुनुका साथै प्रेस स्वतन्त्रतामाथिको ज्यादती हो,’ पत्रकार महासंघले भनेको छ। साथै मेयर साम्पाङको अराजक र अशोभनीय हर्कतले पत्रकारलाई पेसाप्रति हतोत्साहित र त्रसित बनाउनुका साथै विचार र अभिव्यक्ति स्वतन्त्रताको अधिकारमा समेत आघात पुग्ने महासंघको ठहर छ। महासंघले प्रेसको संवैधानिक अधिकारको सम्मान गर्न र यस किसिमका घटना दोहोरिन नदिने वातावरण निर्माण गर्न सम्बन्धित निकायसँग मागसमेत गरेको छ। साथै सहकारी ठगीलगायतका आरोपमा रास्वपा सभापति रवि लामिछानेमाथि भइरहेको अनुसन्धानको विरोधमा उत्रिएका रास्वपाका कार्यकर्ताले चितवनमा पत्रकारमाथि गरेको आक्रमण र दुर्व्यवहारका घटनाप्रति महासंघले ध्यानाकर्षण भएको जनाएको छ। मंसिर १९ गते बुधबार चितवनमा सभापति लामिछानेको अनुसन्धानको विरोधमा उत्रिएका राष्ट्रिय स्वतन्त्र पार्टीका कार्यकर्ताले नेपाल पत्रकार महासंघका सदस्य एवं कपुरकोट मिडियामा कार्यरत पत्रकार सन्तोष देउजालाई निर्घात कुटपिट गरेको महासंघ चितवन शाखाले जनाएको महासंघको भनाइ छ। ‘सो क्रममा घटनाका बारे बुझ्न जाँदा महासंघ चितवनका उपाध्यक्ष प्रकाशमणि ज्ञवाली र नेपाल प्रेसकी संवाददाता प्रतिमा सिलवाललाई दुर्व्यवहार गरिएको थियो। नागरिकलाई सुसूचित गराउन सञ्चारकर्ममा खटिरहेका पत्रकारमाथि एउटा स्थापित पार्टीका कार्यकर्ताबाट भएको यो हर्कत अत्यन्त निन्दनीय र प्रेस स्वतन्त्रतामाथिको प्रहार हो। यो घटनाले पत्रकारको र नागरिकको संविधानप्रदत्त अधिकारमा हस्तक्षेप भएको महासंघको ठहर छ। महासंघ घटनाको कडा शब्दमा भर्त्सना गर्दछ,’ महासचिव पुरीले निकालेको विज्ञप्तिमा भनिएको छ। साथै महासंघले चितवन घटनामा संलग्नमाथि तत्काल कानुनी कारबाहीको प्रक्रिया अगाडि बढाइ पत्रकारलाई निर्धक्क र निर्वाध रुपमा सञ्चारकर्ममा जुट्ने वातावरण निर्माण गर्न सम्बन्धित निकायको ध्यानाकर्षण गराएको छ। "
    },
    {
        "title": "सहकारी मन्त्रीलाई प्रश्न : कहिले पाउँछन् बचतकर्ताले समस्याग्रस्त सहकारीबाट पैसा फिर्ता? (भिडिओ)",
        "link": "https://www.setopati.com/politics/345160",
        "content": "बचत अपचलनको विषयमा सहकारी पीडितहरूले लामो समयदेखि सडक आन्दोलन गर्दै आएका छन्। सरकारले पनि बजेटमार्फत् सहकारीका साना बचतकर्ताहरूलाई ५ लाखसम्म रकम फिर्ता दिने प्रतिबद्धता गरेको छ। यसबीचमा संसदीय छानबिन विशेष समितिले ४० वटा सहकारीमा मात्र बचतकर्ताका ८७ अर्ब रकम जोखिममा रहेको रिपोर्ट दिएको छ। समस्याग्रस्त सहकारी व्यवस्थापन समितिमा ५६ हजार बचतकर्ताले ३८ अर्ब बचत फिर्ताका लागि माग गरेका छन्। समस्याग्रस्त सहकारीका बचकर्ताको पैसा फिर्ता र नियमनमा सरकारले के गर्दैछ? सेतोपाटीका मनोज सत्यालले भूमि व्यवस्था, सहकारी तथा गरिबी निवारण मन्त्री बलराम अधिकारीसँग कुराकानी गरेका छन्। \n\nजुत्ता पालिस गरेर, पसल चलाएर, दुध बेचेर मानिसले सहकारीमा राखेको पैसा अपचलन भएको छ। बचतकर्ताहरू पैसा फिर्ताको माग राख्दै सडकमा उत्रिएका छन्। ती बचतकर्ताले कहिले पैसा फिर्ता पाउँछन्?\n\nहामीले सहकारी हेर्ने दृष्टिकोणबाट कुरा सुरू गर्नुपर्छ। कतिपय मानिसहरूले सहकारीप्रति अपभ्रंश फैलाएर फाइदा लिन चाहेका छन्। नेपालको अर्थतन्त्रको तीन खम्बामध्ये एउटा खम्बा सहकारी हो। सहकारी आमरूपमा जनतासँग जोडिएको छ।  सहकारीको मेरूदण्ड नै जनताको व्यवसाय र आर्थिक स्थिति सुधार हो।  सहकारीमार्फत् कैयौं देशले प्रगति गरेका छन्। समस्या हल गरेका छन्। अहिले नेपालमा केही केही सहकारीले विधि मान्यता तोडेर काम गरे। उनीहरूले गल्ती गरे। त्यसैलाई उदाहरण बनाएर सहकारीहरू सबै गलत छन् भनेर व्याख्या, विश्लेषण गर्ने, प्रचार गर्ने, हौवा फैलाउने र दिग्भ्रमित पारिएको छ। जो इमानदार व्यक्ति छ, जसले आफ्नो थोरै थोरै कमाइ र रोजीरोटी गरेको पैसा जम्मा गर्ने, त्यहीँबाट निकालेर व्यवसाय गर्ने र तिर्ने गरेको छ। त्यस्ता व्यक्तिहरूलाई भ्रमित बनाइएको छ। जसले गर्दा उहाँहरूको निरन्तरता पनि टुट्ने अवस्था बनेको छ। सहकारी बिग्रिए यहाँ बचत नगर्नुस् भन्ने, ऋण लगेकालाई तिर्न पर्दैन भन्ने जस्तो कुरा गरेर भ्रम फिँजाएर सहकारीलाई अस्तव्यस्त पार्न खोजिएको छ। म सरकारको तर्फबाट भन्न चाहन्छु – सबै सहकारी त्यस्ता छैनन्। उदाहरणीय काम गरेका सहकारीहरू छन्। नेपालमा अन्तर्राष्ट्रिय रूपमा पुरस्कृत भएका सहकारी छन्। हामीले कमीकमजोरी कहाँ भएका छन् र गल्ती कसले गरेको छ पत्ता लगाउनुपर्छ। उसलाई समात्नुपर्छ।  हामीले कुन सहकारी कसरी अघि बढेका छन् र कुन समस्यामा छन् भनेर छनौट गर्दैछौं। समस्यामा परेका सहकारीको सूची बनाएर अध्ययन थाल्छौं। समस्याग्रस्त सहकारीको समस्या समाधानका लागि समिति बनेको छ। त्यसले समस्याग्रस्त २२ वटा सहकारी हेरिराखेको छ। अरू पनि छनौट गर्दैछौं। फेरि अरू पनि बढ्छन्। देशमा अहिले ३१ हजार ४ सय सहकारी छन्। तीमध्ये डेढ सय, दुई सयले गलत गरेका होलान्। अरूले त गरेका छैनन्। त्यसैले हामीले समस्याग्रस्त सहकारी छनौट गर्ने र तिनीहरूको पुँजी कहाँ छ, कसले सञ्चालन गरिरहेका छन् छनौट गर्ने र छनौट गरिसकेपछि गल्ती गरेको रहेछ भने ऋण असुल्ने गर्नुपर्छ। त्यति भएन भने सञ्चालकबाट र निर्णयकर्ताबाट असुल्ने। तर सरकारले बाहिरबाट रकम ल्याएर दिन्छ भनेर सोच्न भएन। त्यही सहकारीको रकम परिचालन गरेर, त्यहाँ भएको पुँजी परिचालन गरेर, ब्रिकी गरेर अरू सम्बन्धित व्यक्तिले धितो राखेर पैसा ल्याएर समाधान गर्नुपर्छ।  बजेटमा ५ लाखभन्दा साना बचतकर्ताको रकम फिर्ता दिने भनेर लेखियो। त्यसलाई कसरी कार्यान्वयनमा लैजाँदै हुनुहुन्छ? सरकारले ल्याएको बजेट ठिक छैन भन्ने कुरा आउँदैन। तर बजेटमा लेख्ने र व्यवहारमा आउने कुरा फरक छ। बजेटको आशय के हो भने – त्यही सहकारीको धितो राखेर बैंकबाट ऋण लिएर दिने भन्ने आशय हो। अलिक पूर्वतयारी नगरी हतारमा ल्याएको अवस्था देखिन्छ। जबकि सहकारी समस्यामा छ, ऊसँग केही छैन भने त्यसलाई धितो लिएर बैंकले पैसा दिन्छ कि दिँदैन? सोच्नुपर्थ्यो। सोचिएन। हामीले अहिले समस्याग्रस्त सहकारी समस्या समाधान समितिले सहकारीको पुँजी रोक्का गरेको छ। कार्यालय बन्द गरेर समस्याग्रस्त सहकारी व्यवस्थापन समितिले ती जग्गाहरू बिक्री वितरण गर्न कोसिस गरिरहेका छ। पीडितहरूलाई अनुकूल छ भने लिनुहोस् पनि भनेका छौं। बाँकी रहेका सहकारी सञ्चालकहरूलाई पनि बेचेर खातामा बुझाउनुहुन्छ भने रोक्का फुकुवा गरिदिन्छौं भनेका छौं। यो सबै विधि अवलम्बन गरेका छौं।  अहिले हामीले ऋण असुलेर ६ हजार ३ सयभन्दा बढी बचतकर्ताको पैसा फिर्ता गरेका छौं। यसलाई हामीले अभियानका रूपमा चलाएका छौं। पहिला जनशक्ति कम भएर काम छिटो हुन सकेको थिएन। अहिले जनशक्ति थप गरिरहेका छौं। अझै थप्दैछौं। प्रत्येक सहकारीमा एउटा टिम बनाएर काम गर्ने मान्यताको विकास गरेका छौं। पुसको अन्तिमतिर फेरि केही बचतकर्ताको पैसा फिर्ता गर्ने तयारीमा छौं। हामी ती सहकारीकै पैसा परिचालन गरेर फिर्ता गर्नेमा जाँदैछौं। २२ वटामध्ये ३ वटाको पैसा फिर्ता गरिसकेका छौं। अरू १० वटाको यो वर्ष सक्ने गरी समितिले काम गरिराखेको छ।   समस्याग्रस्त सहकारी व्यवस्थापन समितिले ६ हजार ५ सय बचतकर्तालाई १ अर्ब ५१ करोड फिर्ता गरेको छ। तर अझै ५६ हजार बचतकर्ताले पैसा फिर्ता पाएका छैनन्। उनीहरूको मागदाबी ३८ अर्ब छ। अब त्यो पैसा कहिले उठाउनुहुन्छ? कहिले फिर्ता गर्नुहुन्छ? कैयौं अशक्त र बिरामीले पैसाका लागि निवेदन दिएका छन्। केही बचतकर्ताको पैसा नपाउँदै निधन भएको छ। तपाईंहरूले यो प्रक्रिया त 'फास्ट ट्र्याक'मा गर्नुपर्थ्यो। तर तपाईंहरूले काम गरेको देखिँदैन? यो समस्या आज आएको होइन। जब म सहकारी मन्त्री भएँ, हामीले समिति बनायौं। काम थालनी गर्‍यौं। ४ महिनामा १ अर्ब बढी रकम फिर्ता गर्‍यौं। अब कर्मचारी थप गरेर प्रत्येक समस्याग्रस्त सहकारीको हकमा काम गर्ने टिम बनाउँदै छौं। यो त क्रमश: हुँदै जाने हो। डुबेको धन उठाउने कुरा हो। तपाईंले कुनै काम थालनी गर्नुभयो भने यही दिन सक्छु भन्नुहुन्छ? भन्नुहुन्न। एउटा लक्ष्य लिने हो। अर्को वर्षसम्म २२ वटाको फिर्ता हुन्छ। उनीहरूसँग बसेर छलफल हुन्छ। समस्याका आधारमा विधि बनाएर अघि बढ्ने हो।   तपाईंले डेढ दुई सय सहकारीमा समस्या छन् भन्नुभयो। संसदीय छानबिन समितिले ४० वटा सहकारीमा ८७ अर्ब ८९ करोड अपचलन भएको छ भन्छ। अब २ सय वटा सहकारीको पैसा कति होला। कहिले फिर्ता हुन्छ? सहकारीसँगै पुँजी छ। त्यसलाई बिक्री लिलामी गरेर गर्ने हो। अर्को उनीहरूले ऋण लगानी गरेका छन्। जुन नतिरेका कारण समस्या भएको हो। कतिपयको ऋण उठ्ने बित्तिकै स्वत: तिर्ने अवस्था पनि छ। यो त बिग्रियो बिग्रियो भनेर हल्लाको भरमा नतिरे हुन्छ भन्ने भयो। मन्त्रालयले समस्याग्रस्त सहकारी व्यवस्थापन समितिलाई कडाइका साथ निर्देशन गरेका छौं– जसले ऋण लगेको छ। तिर्नुपर्छ। कसैले तिर्दिनँ भनेको छ, आलटाल गरेको छ, झुक्याएको छ भने उसको मात्र होइन एकाघरको परिवारको सम्पत्ति रोक्का गर्ने, कालोसूचीमा राख्ने प्रक्रिया थालेका छौं। असुल्ने काम गर्दैछौं। कतिपयले जम्मा गर्दै गएका छन्। तिर्दै गएका छौं।  बजेटले ५ लाखको सिलिङ तोकेको छ। साना बचतर्कता जसले ५ लाख वा ५ लाखभन्दा कम रकम सहकारीमा राखेका छन्। उनीहरूलाई एक दुई महिनाभित्र अथवा यो आर्थिक वर्षभित्र पैसा फिर्ता दिन सक्नुहुन्छ? कुनै कार्यविधि बनेको छ? मैले त्यही परिचालन गरेर गर्ने हो। पाँच लाख मात्र होइन पाँच लाखभन्दा बढी भएकालाई पनि दिने हो। हामी तिर्ने तयारीमा छौं। प्राथमिकीकरण गर्ने एउटा पाटो होला।  गर्नुभएको छ प्राथमिकीकरण? कतिपय ठाउँमा दामासाहीले वितरण गरेका छौं। कतिपय ठाउँमा निम्न भएकालाई दिने गरेका छौं। सहकारीको अवस्था गरेर गर्ने हो। त्यसकारण सरकारले सहकारी समस्या समाधान गर्नका लागि प्रक्रियाहरू थालेको छ। पीडितहरूलाई उद्धार गर्ने र अनियमितता गर्नेलाई खोजी खोजी कारबाही गर्नेमा सरकार लागेको छ। सहकारीको पुँजी सरकारको नियन्त्रणमा ल्याएर समस्या समाधान गर्नेमा लागेका छौं।  ५ लाखसम्म फिर्ता गर्ने भनेपछि केही कार्यविधि बन्नुपर्ने होला। कानुन संशोधन गर्नुपर्ने होला। त्यसमा केही भयो त? रिजल्टमा त देखिएन? ५ लाख सम्मको भन्दा पनि सहकारीको नियमनमा एउटा पाटो छ। मैले तपाईंलाई सबै कुरा यहाँ भनेर भ्याउँदिनँ। ५ लाख मात्र होइन, हामी विधि, नियम हेरेर सहकारीको अवस्था हेरेर पुँजीका आधारमा कहिले निम्न भएकालाई दिने गरेको छ। कहिलेकाहीँ बिरामी अशक्तलाई पनि दिने गरेका छौं। तर सम्पूर्ण समस्या हल नगर्दासम्म त्यो सुनेर सबै समस्या छ भन्ने हुन्छ।  समस्या समाधान कसरी हुन्छ भनेर सबैले सोचिदिनुपर्छ। सकारात्मक कोणबाट सोचिदिनुपर्‍यो। हुन लागेको कामलाई पनि बिगार्नेतिर लागियो भने समाधान हुँदैन। अहिले समस्या समाधानका लागि तीन चार वटा प्रक्रिया थालिएको छ।  कस्ता-कस्ता प्रक्रिया? एउटा त सहकारी न्यायाधीकरण स्थापना गर्ने कुरा छ। एउटा पाटोको काम गर्छ। अर्को नियमन निकाय बनाउँदै छौं। त्यसले नियमन गर्ने, अनुगमन गर्ने र कारबाही गर्ने काम गर्छ। अर्को सूचना प्रवाह गर्न सूचना केन्द्र बनाउने। अर्को सुरक्षण कोष राख्ने। न्यूनतम भए पनि हामीले कोषका लागि ५ करोड  छुट्याएका छौं। यी कामतिर अघि बढेको अवस्था छ। नमिलेको कानुन मिलाउन सहकारी ऐन संशोधनको प्रक्रिया पनि थालेको अस्वस्थ छ। नियमनकारी निकाय कहिले बनाउनुहुन्छ? अब एक महिनाभित्र बनिसक्छ। त्यसका लागि आवश्यक कानुनी व्यवस्था भइसके? त्यसका निम्ति आवश्यक तयारी भइसके। प्रक्रिया पुर्‍याउन बाँकी छ।  मानिसहरूले प्रश्न गरेका छन्– रास्वपाका सभापति रवि लामिछानेलाई सहकारीको विषयमा तत्काल समातेर लैजानुभयो। अनि बचत फिर्ताको सवालमा तपाईंहरूले बनाउँदै हुनुहुन्छ, गर्दै हुनुहुन्छ, हामी गर्दैछौँ भन्नुभयो। फिर्ता गर्नु कहिले हुन्छ? तपाईंले देखिहाल्नु भएको छ नि। गरेको र नगरेको मैले भनिसकेँ। कहाँ कसरी थालनी भयो मैले बताइसकेँ।  के उहाँलाई समात्नु अघि त्यहाँ भन्दा पहिला सहकारी सम्बन्धी खोजबिन भएको छैन त? अनि कसैलाई समातेको वा बयान लिएकै छैन त? कसैलाई समात्दा कराउन पर्ने कसैलाई समात्दा कराउन नपर्ने हुन्छ। सरकारले नियम र विधि भित्र रहेर गर्नुपर्ने सबै कुरा गर्छ। यसरी अन्याय गर्‍यो भन्न पाइन्छ। केही आधार नभई सोध्न लान्छ कसैले? लैजाने भए त सबैलाई लैजान्थ्यो होला। त्यसकारण आफू जोगिनका निम्ति विभिन्न बहाना बनाएको स्थिति पनि छ। रवि लामिछाने जस्तो पार्टीको नेता, विद्वान मान्छे जसले हिरासतमा नपर्दासम्म संसदमा कुर्लीकुर्ली अपचलन गर्नेलाई कारबाही गर्नुपर्छ भनेर चिच्याउने मान्छेले अहिले आफूलाई अनुसन्धान गर्न लग्यो भनेर अहिले पार्टीको सम्पूर्ण शक्ति जहाँ आफू गयो त्यहाँ बोलाएर प्रदर्शन गर्ने? यसले उहाँहरूलाई राम्रो गरेको छैन। जनताले हिजो चिनेको रवि लामिछाने र अहिलेको रवि लामिछानेमा धेरै भिन्नता आइसकेको छ। हामी आत्तिन हुँदैन। हत्तारिन हुँदैन।  संसदीय छानबिन समितिले रवि लामिछानेसहित जिबी राई, कुमार रम्तेल, छविलाल जोशीको नाम तोकेरै कारबाही गर भन्यो। त्यो समितिले बचतकर्ताको पैसा फिर्ता दिन नियमनकारी निकाय बनाऊ, समस्याग्रस्त सहकारीमा टिम खटाऊ भन्यो। तर एक जनालई पक्राउ गर्ने काम तत्कालै भयो। बाँकी काम पनि तपाईंले भनेजस्तो प्रक्रियामा मात्रै रह्यो नि? रवि लामिछानेको पनि छानबिन पनि प्रक्रियामै छ। कारबाही भनेको छैन। उहाँको छिनोफानोभन्दा पहिला हामी अरू काम अघि बढाएर देखाउँछौं।  संसदीय छानबिन समितिले प्रतिवेदनमा सहकारीबाट दिने ऋणको सीमा र बचतको रकम सीमा तोक भनेको छ। तर तोक्न सक्नुभएको छैन? ऐनको भएको विषयमा ऐन परिवर्तन गर्नुपर्छ। मैले सडकमा बोल्दिएर हुन्छ र? तपाईंले केही दिनमै देखिहाल्नुहुन्छ। बाहिर नआउँदासम्म मैले ठ्याक्कै भन्न सक्दिनँ। यो त प्रक्रिया छ। मन्त्रिपरिषदबाट पारित गर्नुपर्छ। ऐन बन्न समय लाग्छ। ऐन बन्न कति समय लाग्छ सबैलाई थाहै छ। हामीले सबै प्रक्रिया अघि बढाएका छौं। अब कानुनी मान्यता प्राप्त हुन बाँकी छ।  तोक्ने अवस्थामा कति तोक्नुहुन्छ? निर्णय नभइसकेकाले मैले भन्न मिल्दैन। भन्दिनँ। तर हामी तोक्छौँ।  सहकारीमा बचत गर्दा स्रोत देखाउनु पर्दैन। कतिपयले कालो धन छ सहकारीमा भनेका छन्। कतिपयले उनीहरूको प्रभावमा परेर सरकारले बचतको सीमा तोक्दैन कि भन्ने आशंका व्यक्त गरेका छन्! हामी बचतको सीमा पनि तोक्छौं। ऋणको पनि सीमा तोक्छौं। प्रक्रिया सबै अघि बढाउँछौं। कानुनमा नभए नियमावली बनाएर जाने गरी राख्छौं। देखिएका समस्या त समाधान गर्नुपर्‍यो नि!  तोक्ने कहिले हो? ३० हजार सहकारी छन्। हामीलाई सञ्चालक को छन्, पैसा कति छन् थाहा छैन।  तपाईं भोक नलागी खाना खानुहुन्छ र? समस्या आएपछि समाधानको उपाय खोजी गर्ने हो। समस्या आयो अब खोजी भएको छ। समाधान हुन्छ भन्ने मान्यताका साथ जानुपर्छ। आजको आजै हुनुपर्छ भनेर गयो भने कुनैपनि समाधान हुँदैन।  संसदीय छानबिन समितिले ४ महिना लगाएर रिपोर्ट बुझायो। त्यसले विभिन्न कुरा लेखेको छ। कुन मन्त्रालयले कुन हेर्ने छुट्याउनुपर्नेछ। ती सबै कुरा गर्दैगर्दा १ महिना त्यहीँ बित्यो। कता कसले हेर्ने भन्ने आयो। त्यसका लागि छलफलको विषय बन्नुपर्‍यो। प्रतिवेदन आएको कति भयो र? ३ महिना पनि त भएको छैन। राज्यभरिको कुरो मिलाउन ३ महिना लामो समय होइन। ३ महिनाभित्र पनि केही भएको छ भन्ने बुझ्नुपर्छ।  मुलुकमा ३० हजार सहकारी छन्। त्यसलाई नियमन गर्न सम्भव छ? उत्पत्ति गराएपछि त अब परिचालन र विस्थापित गर्न सक्नुपर्छ। नियमन गर्न सम्भव छैन भनेर जाने हो भने काम हुन्छ? हुँदै हुँदैन। तर त्यसको विधि कसरी जान्छ भन्ने हो। प्रदेश, स्थानीय तह र केन्द्रको समन्वयमा गर्न सम्भव छ।  नेपाल राष्ट्र बैंकले हामी धेरै बैंकहरूलाई नियमन गर्न सक्दैनौं भनेर बैंकहरू मर्ज गरायो। फाइनान्सको संख्या घटायो। हामीसँग भएको बलियो संस्थालाई पनि केही सयमा भएको वित्तीय संस्था नियमन गर्न हम्मेहम्मे पर्दो रहेछ। तपाईंहरू ३० हजारको संख्यामा रहेका सहकारीलाई नियमन गर्न कस्तो नियमनकारी निकाय बनाउनुहुन्छ? जुन सहकारीमा समस्या छ। त्यहाँ टिम पठाएर नियमन गर्ने गरी हामी जान्छौं। सबै सहकारीको अनुगमन गर्न त सहकारी विभाग छ, रजिष्टारको कार्यालय छ। त्यसलाई पनि अनुगमनको पाटोमा हाल्दैछौं। माथिबाट प्रतिनिधि जान्छ। प्रदेश स्तरमा हाम्रो कार्यालय छ। त्यहीँबाट प्रतिनिधि स्थानीय तहमा जान्छ। त्यहीँबाट नियमन गर्ने काम हुन्छ। केही न केही विधि बन्छ। विधि नबनाई नियमन गर्ने भनेर भएन। समाधान गर्ने उपाय सहितको नियमनको निकाय हुन्छ। यहाँभन्दा अघि नियमन गर्ने निकाय नभएकाले सञ्चालकहरूले अव्यवस्थित ढंगले सञ्चालन गरे। हामीले अनियमितता गरे के अवस्था आइलाग्छ भन्ने बुझेनन्। राष्ट्र बैंकको कुरा गर्नुहुन्छ भने कतिपय बैंकहरू सकिएका पनि छन् नि! हाम्रो पनि सहकारी मर्ज गर्ने नीति छ। कतिपय सहकारी नविकरण नगर्ने पनि हुन्छ। कतिपय एक ठाउँमा बसेको हुन्छ। ठेगाना अर्को ठाँउमा बसेको हुन्छ। अनि कार्यक्रम अर्को ठाँउमा चलाएको हुन्छ। अनि के के गर्‍यो हिँड्यो। त्यसलाई पनि नियन्त्रण गर्नुपर्ने हुन्छ। हामी सहकारीलाई चुस्त दुरूस्त बनाउने अहिलेको भन्दा संख्या कम गराउने र नियमन गरेर विधि भित्र ढाल्ने काम गर्छौं। \n  \n  "
    },
    {
        "title": "गठबन्धन गरेर जितेको २७ स्थानभन्दा एक्लै जितेको १९ ठाउँ महत्त्वपूर्ण छ: महामन्त्री शर्मा (भिडिओ)",
        "link": "https://www.setopati.com/politics/345293",
        "content": "नेपाली कांग्रेसका महामन्त्री विश्वप्रकाश शर्माले स्थानीय तह उपनिर्वाचनको नतिजालाई पार्टीले उत्साह र सकारात्मक रूपमा लिएको बताएका छन्। पार्टीले उपनिर्वाचनको प्रारम्भिक समीक्षा सार्वजनिक गरिसकेको उल्लेख गर्दै शर्माले उपनिर्वाचन भएका प्रत्येक वडा र पालिकामा अगाडिको निर्वाचन तथा पछिल्लो निर्वाचनको अंकगणित के रह्यो भन्ने विषयमा पार्टी गम्भीर समीक्षा गर्ने बताए। उपनिर्वाचन भएका ४४ स्थानमध्ये १९ स्थानको नतिजा कांग्रेसका पक्षमा आएको उल्लेख गर्दै महामन्त्री शर्माले एक्लै लडेर प्राप्त गरेको गुणात्मक मत अझै महत्वपूर्ण भएको बताए। यो पनि: उपनिर्वाचन भएका ४१ ठाउँको पोस्टमर्टम: कसको सिट बढ्यो, कसको घट्यो? ‘प्रत्येक वडा र पालिकामा गम्भिर रुपमा अगाडिको निर्वाचन र पछिल्लो निर्वाचनको अंकगणित के रह्यो, उपलब्धि हुँदै गर्दा कसरी भयो, गुम्दै गर्दा कसरि गुम्यो भन्नेकुरा हामीले तथ्यांकसहित सबै तयारी गरिरहेकै छौं,’ न्युज एजेन्सी नेपालसँगको कुराकानीमा शर्माले भने, ‘अहिले प्रारम्भिक रुपमा भनिरहँदा मतदाताको उत्साहजनक सहभागिता र मुख्य राजनीतिक दलहरूले पाएको मत, प्रणालीप्रतिको विश्वास, यही प्रणालीबाट समुन्नतिको बाटोमा हिँड्नुपर्छ भनेर राजनीतिक दलहरूलाई घच्घच्याएको जनादेशलाई पुनर्ताजगी गरेको रुपमा हामीले बुझेका छौं।’ रिक्त ४४ स्थानमध्ये कांग्रेस २७ वटा स्थानमा जितेको थियो। मंसिर १६ को उपनिर्वाचनमा कांग्रेसले अहिले १९ ठाउँमा जितेको छ। ‘गणितीय व्याख्या गर्दा कम विजयी भएको देखिन्छ। ४४ स्थानमा १९ स्थान भनेको ४३ प्रतिशत जितेको अवस्था हो। त्यसका बाबजुद पनि नेपाली कांग्रेसले तत्कालिन चुनावको परिस्थिति, मनोविज्ञान, त्यसबेलाका समीकरण र अहिलेको परिस्थिति, मनस्थिति र समिकरणलाई हेर्ने हो भने गुणात्मक रूपले यो महत्वपूर्ण छ,’ उनले भने, ‘गत निर्वाचनमा हामी कहीँ माओवादीसँग गठबन्धन गरेर लडेका थियौं, कही एकीकृत समाजवादीसँग हाम्रो समीकरण थियो। गठबन्धन गरेर प्राप्त गरेको २७ वटा सिटभन्दा गठबन्धन नगरिकन प्राप्त भएको १९ सिट विशेष रुपले महत्वपूर्ण छ।’ भिडिओ:  "
    },
    {
        "title": "रातारात पोखरा पुर्‍याइयो रवि लामिछानेलाई",
        "link": "https://www.setopati.com/politics/345287",
        "content": "सहकारी बचत ठगी, संगठित अपराध र सम्पत्ति शुद्धिकरणको अनुसन्धानका लागि राष्ट्रिय स्वतन्त्र पार्टीका सभापति रवि लामिछानेलाई जिल्ला प्रहरी कार्यालय चितवनबाट रातारात पोखरा पुर्‍याइएको छ। लामिछाने बिहीबार बिहान ४ बजे जिल्ला प्रहरी कार्यालय पोखरामा पुगेको चितवनका एसपी गौतम मिश्रले जानकारी दिए। चितवनमा रवि लामिछानेसँग दुई दिन बयान भएको थियो। उनलाई गत मंगलबार काठमाडौंमा बयान सकेर यतैबाट चितवन लगिएको थियो। लामिछानेलाई अहिलेसम्म पोखरा, चितवन, काठमाडौं र रूपन्देहीमा रहेका सहकारीको रकम अपचलनमा बयान लिइसकेको छ। बुधबार मात्रै पर्सामा पनि पनि पक्राउ पुर्जी जारी भएको छ। पक्राउ पुर्जी जारी भएसँगै लामिछानेलाई पोखराबाट वीरगन्ज लगिनेछ। केन्द्रीय अनुसन्धान ब्युरो (सिआइबी)ले कात्तिक २ गते लामिछानेलाई काठमाडौंबाट पक्राउ गरेको थियो। लामिछानेमाथि पोखराको सूर्यदर्शन, काठमाडौंको स्वर्णलक्ष्मी, वीरगन्जको समता, रूपन्देही सुप्रिम र चितवनको साहारा सहकारीको बचत रकम अपचलनको आरोपमा अनुसन्धान भइरहेको हो। "
    },
    {
        "title": "प्रधानमन्त्री आज फर्कंदैछन् स्वदेश",
        "link": "https://www.setopati.com/politics/345275",
        "content": "प्रधानमन्त्री केपी शर्मा ओली जनवादी गणतन्त्र चीनको चारदिने औपचारिक भ्रमण पूरा गरी आज स्वदेश फर्कँदैछन्।  उनी चीनका प्रधानमन्त्री ली छ्याङको मैत्रीपूर्ण निमन्त्रणामा यही मंसिर १७ गते नेपाली प्रतिनिधिमण्डलको नेतृत्व गर्दै त्यहाँ गएका थिए। चीनको औपचारिक भ्रमण पूरा गरी प्रधानमन्त्री ओली आज दिउँसो काठमाडौँ पुग्ने कार्यक्रम छ।\n \nबेइजिङमा रहँदा प्रधानमन्त्री ओलीले चीनका राष्ट्रपति सी जिनपिङसँग भेटवार्ता गरेको परराष्ट्र मन्त्रालयले जनाएको छ। त्यस अवसरमा उनीहरूबीच नेपाल–चीन सम्बन्धका साथै द्विपक्षीय हित र चासोका विविध विषयमा विचारविमर्श भएको थियो। भ्रमणका क्रममा प्रधानमन्त्री ओली र उनका चिनियाँ समकक्षीको उपस्थितिमा नेपाल र चीनबीच विभिन्न समझदारी भएका छन्। दुवै देशका प्रधानमन्त्रीबीच द्विपक्षीय वार्तापछि पारस्परिक सहयोगसम्बन्धी सम्झौतामा हस्ताक्षर भएको परराष्ट्र मन्त्रालयले जनाएको छ। नेपाल र चीनबीच भएको टोखा–छहरे सुरुङमार्ग निर्माणसम्बन्धी समझदारीपत्रमा दुवै देशका सम्बद्ध अधिकारीले हस्ताक्षर गरेर आदानप्रदान गरेका छन्। यसैगरी नेपाल–चीन व्यापार अभिवृद्धिसम्बन्धी समझदारीपत्रमा हस्ताक्षर भएको छ। चीनले काठमाडौंको वसन्तपुरस्थित नौतले दरबार पुनःनिर्माण सम्पन्न गरेको  प्रमाणपत्र आदानप्रदान भएको छ। यसका साथै भैँसीको मासु चीन निर्यातसम्बन्धी प्रोटोकलमा समझदारी भएको जनाइएको छ । यस्तै, विकास आयोजना, आर्थिक तथा प्राविधिक सहयोग तथा नगद सहयोगसम्बन्धी सम्झौता र समझदारीपत्रमा हस्ताक्षर भएको छ  भ्रमणका अवसरमा स्वयम्सेवी चिनियाँ भाषा शिक्षकसम्बन्धी समझदारी तथा नेपाल टेलिभिजन र चाइना मिडिया ग्रुपबीच सञ्चार प्रविधिसम्बन्धी समझदारीपत्रमा हस्ताक्षर भएको छ। यसै अवसरमा नेपाल र चीनबीच बिआरआई फ्रेमवर्कसहित विभिन्न महत्त्वपूर्ण सम्झौता भएका छन्। सन् २०२५ मा चीनबाट धेरै पर्यटक नेपाल भित्र्याउनेबारे पनि उनीहरूबीच कुराकानी भएको जनाइएको छ। यसैबीच प्रधानमन्त्री ओलीले चीनका प्रधानमन्त्रीलाई नेपाल भ्रमणको निम्तिो दिनुभएको छ। यसबारे चिनियाँ प्रधानमन्त्रीबाट सकारात्मक बचन प्राप्त भएको जनाइएको छ।  प्रधानमन्त्री ओलीले बेइजिङमा बुधबार आयोजित ‘नेपाल–चीन बिजनेस समिट’लाई सम्बोधन गर्दै नेपालमा लगानीको वातावरण बन्दै गएको भन्दै ढुक्क भएर लगानी गर्न आग्रह गरेका थिए। नेपाल उद्योग वाणिज्य महासङ्घ, चाइना काउन्सिल फर प्रोमोसन अफ इन्टरनेसनल ट्रेड (सिसिपिआइटी) र चीनस्थित नेपाली दूतावासले संयुक्त रूपमा आयोजना गरेको सम्मेलनमा उनले नेपालमा विदेशी लगानी आकर्षित गर्न निरन्तर सुधारका काम भइरहेका जनाएका थिए। प्रधानमन्त्री ओलीले बुधबार नै चिनियाँ कम्युनिस्ट पार्टीको बेइजिङस्थित सङ्ग्रहालयको अवलोकनसमेत गरेका थिए। प्रधानमन्त्री ओली नेतृत्वको नेपाली प्रतिनिधिमण्डलमा उनकी धर्मपत्नी राधिका शाक्य, परराष्ट्रमन्त्री डा आरजु राणा देउवा, प्रधानमन्त्रीका मुख्य सल्लाहकार विष्णुप्रसाद रिमाल, प्रधानमन्त्रीका आर्थिक तथा विकास सल्लाहकार डा युवराज खतिवडा, सांसदहरू, विशिष्ट श्रेणीका सरकारी अधिकारी, निजी क्षेत्रका प्रतिनिधि र सञ्चारकर्मीलगायत छन्। "
    },
    {
        "title": "उपनिर्वाचन भएका ४१ ठाउँको पोस्टमर्टम: कसको सिट बढ्यो, कसको घट्यो?",
        "link": "https://www.setopati.com/politics/345256",
        "content": "मंसिर १६ गते उपनिर्वाचन सम्पन्न भएर स्थानीय तहका रिक्त ४४ पदमा नयाँ जनप्रतिनिधिहरू आएका छन्। ओखलढुंगा र कैलाली जिल्ला समन्वय समिति प्रमुखसहित नेपाली कांग्रेसले १९, माओवादी केन्द्रले ११, एमालेले ८, जनता समाजवादी पार्टी नेपालले २, राष्ट्रिय स्वतन्त्र पार्टीले १, एकीकृत समाजवादीले १, नेपाल मजदुर किसान पार्टीले १ र स्वतन्त्र उम्मेदवारले १ पदमा जिते। रिक्त ४४ मध्ये ३ ठाँउमा निर्विरोध निर्वाचित भएका थिए भने ४१ ठाउँमा मतदान भएको थियो।  दुई वर्षअघि निर्वचित भएका जनप्रतिनिधिको निधन वा अन्य कारणले रिक्त भएका यी ४१ स्थानमा यसपालि उपनिर्वाचन भएको हो। यसरी रिक्त हुनेमा कांग्रेसका २५, एमालेका ७, माओवादीका ८, जसपाका १ र स्वतन्त्र १ पद थियो। हामीले यहाँ निर्विरोधबाहेक मतदान गरी निर्वाचित भएका स्थानीय तहका ४१ ठाउँको मतपरिणाम विश्लेषण गर्नेछौं। अहिलेको उपनिर्वाचन कसले कति ठाउँ जिते महत्वपूर्ण छ। तर यसपालि मतदाताको अभिमत बुझ्न अर्को कोणबाट निर्वाचनको विश्लेषण गर्नु महत्त्वपूर्ण हुनेछ। दुई वर्षअघि ४१ ठाउँमा आएको परिणामको तुलनामा यसपालि कसले सिट गुमायो वा थप्यो? अर्थात्, पहिलेको तुलनामा मतदाताले कुन दललाई धेरै ठाँउमा जिताए वा हराए? हामी यहाँ पछिल्ला दुवै निर्वाचनमा भाग लिएका तीन प्रमुख दलको निर्वाचन परिणामको विश्लेषण गर्नेछौं। सुरूमा नेपाली कांग्रेसको चुनाव परिणाम विश्लेषण गरौं। यसपालि कांग्रेसले सबैभन्दा धेरै १७ स्थानमा (निर्विरोध २ जना बाहेक) जित्यो। त्यसको अर्थ कांग्रेसप्रति जनताको झुकाव थप बढ्यो? पक्कै होइन। किनभने, दुई वर्षअघि यिनै ४१ स्थानमा भएका चुनावमा कांग्रेसले २५ स्थान जितेको थियो। त्यसको अर्थ, कांग्रेसले दुई वर्ष अघिको तुलनामा यसपालि ८ स्थान कम जित्यो।   कांग्रेसले यसअघिको स्थानीय चुनावमा माओवादीलगायत दलहरूसँग ४१ स्थानमध्ये ८ ठाउँमा गठबन्धन गरेको थियो। पहिले गठबन्धन गरेका अधिकांश ठाउँ यसपालि एक्लै उठ्दा कांग्रेसले जित्न सकेन। कांग्रेसले माओवादीसँग गठबन्धन गरेर दैलेखको महाबु गाउँपालिका अध्यक्ष, जाजरकोटको नलगाड नगरपालिका उपप्रमुख, भीमदत्त नगरपालिका ६ को अध्यक्ष, गुल्मीको मुसिकोट नगरपालिका १ को अध्यक्ष, काठमाडौं महानगरपालिका वडा नम्बर १६ को अध्यक्ष, दोलखाको गौरीशंकर गाउँपालिका उपाध्यक्ष, तेह्रथुमको लालीगुराँस नगरपालिका वडा नम्बर ८ को अध्यक्ष, ताप्लेजुङको सिरीजङ्घा गाउँपालिका ३ मा जितेको थियो। यसपालि यी ठाउँमा कांग्रेस एक्लै उठ्यो तर पहिले गठबन्धन गरेका दुई ठाउँमा  मात्रै जित्यो, बाँकी हार्‍यो। पहिले गठबन्धन गरेका भीमदत्त नगरपालिका ६ र मुसिकोट नगरपालिका १ तथा पहिले माओवादीलाई छाडेको दार्चुलाको दुहुँ गाउँपालिका ५ को अध्यक्ष पनि यसपालि कांग्रेसले जित्यो। देशभर ६ हजार सात सय ४३ वटा वडा छन्। दुई वर्षअघि स्थानीय चुनावमा कांग्रेसले तत्कालीन सत्ता गठबन्धनका माओवादीलगायत दलहरूसँग 'स्थानीय आवश्यकताका आधारमा' गठबन्धन गरेको थियो। कांग्रेसले अधिकांश गठबन्धन माओवादीसँगै गर्। त्यसकारण रूकुम, जाजरकोटजस्ता माओवादी एकल प्रभाव क्षेत्रमा समेत गठबन्धन गर्दा कांग्रेसले कुनै न कुनै पद हात पारेको थियो। यसपालि गठबन्धन नगर्दा कांग्रेसले माओवादी प्रभाव क्षेत्रका तिनै स्थान गुमाएको छ, त्यो स्वभाविक नै छ। तर पहिले पनि एक्लाएक्लै प्रतिस्पर्धा भएका मोरङको ग्रामथान गाउँपालिका अध्यक्ष, नुवाकोटको ककनी गाउँपालिका २ अध्यक्ष, कपिलवस्तुको शुद्धोधन गाउँपालिका १ अध्यक्ष, बाजुराको स्वामीकार्तिक फापर गाउँपालिका उपाध्यक्ष कांग्रेसले यसपालि जोगाउन सकेन। गठबन्धन नगर्दा पनि कांग्रेसले कीर्तिपुर नगरपालिका 'क्लिनस्वीप' गर्‍यो। दुई वर्षअघि मेयर र जसपाकी नेतालाई रूख चिह्नमा उपमेयर जिताएको कांग्रेसले यहाँका १० मध्ये ९ वडाध्यक्ष जितेको थियो। यसपालिको उपनिर्वाचनमा मेयर, वडा नम्बर १ को अध्यक्ष र वडा नम्बर ४ को अध्यक्ष कांग्रेसले जित्यो। यसअघि स्वतन्त्र उम्मेदवारले जितेको कीर्तिपुर ४ पनि कांग्रेसले जित्दा राहतको महसुस गरेको छ। अहिले कांग्रेसले जितेका १७ मध्ये १० ठाउँ पहिले पनि कांग्रेसले जितेका ठाउँ हो। त्यसमा एमालेले जितेका ३, माओवादीले जितेका ३ ठाउँ र स्वतन्त्रले जितेका एक ठाउँ थपिएको हो। कांग्रेसले पहिले जितेका ११ स्थान भने यसपालि अन्य दलहरूले नै खोसे। कांग्रेसले अहिले दुई जिसस प्रमुख, एक मेयर र १६ जना वडाध्यक्ष जितेको हो। अब एमालेको चुनावी परिणाम विश्लेषण गरौं। यसपालि एमालेले ४१ स्थानमा भएको चुनावमा ३८ ठाउँमा मात्रै उम्मेदवारी दियो। रूकुमपूर्वको पुथा उत्तरगंगा गाउँपालिका उपाध्यक्ष पदमा आफ्नी नेतालाई कांग्रेसको चिह्नबाट उम्मेदवारी दिन लगाएको थियो तैपनि हार्‍यो। एमालेले अहिले ८ स्थान जित्यो। दुई वर्ष अघि यी ४१ स्थानमध्ये एमालेले ७ ठाउँमा जितेको थियो। यसको अर्थ एमालेले दुई वर्ष अघिको तुलनामा एउटा स्थान मात्रै थप्न सक्यो। एमालेले अहिले जितेका ८ ठाँउमध्ये ६ ठाउँ यसअघि कांग्रेसले जितेका स्थान हुन् भने एक ठाउँ माओवादी र एक ठाउँ पहिले पनि एमालेले नै जितेको स्थान हो। एमालेले २०७९ को चुनावमा कसैसँग गठबन्धन गरेन तर त्यसबेला यी ४१ मध्ये दुई ठाउँमा उम्मेदवारी नै दिएको थिएन। एमालेले यसअघि जितेका ६ ठाउँ यसपालि जोगाउन सकेन। झापाको कन्काई नगरपालिका ६ मा त एमालेलाई झट्का लाग्यो। यहाँ स्वतन्त्र उम्मेदवार लक्ष्मीप्रसाद ओलीले चुनाव जिते। एमालेले पहिले जितेका ६ स्थानमध्ये ३ स्थान कांग्रेस,२ स्थान माओवादी र एक स्थान स्वतन्त्रले खोसेको हो। एमालेलाई दैलेखको महाबु गाउँपालिका अध्यक्ष र दोलखाको गौरीशंकर गाउँपालिका उपाध्यक्ष र बाजुराको स्वामीकार्तिक गाउँपालिका उपाध्यक्ष जित्दा भने राहत महसुस गर्‍यो। विगतमा कांग्रेस-माओवादीबीच गठबन्धन हुँदा महाबु र गौरीशंकरमा कांग्रेसले जितेको थियो, त्यो यसपालि एमालेले खोस्यो। साथै बाजुराको स्वामीकार्तिक खापर गाउँपालिका उपाध्यक्ष पनि एमालेले जित्यो। एमालेले अहिले एक अध्यक्ष, दुई उपाध्यक्ष र पाँच वडाध्यक्ष जितेको छ। अब हामी स्थानीय तह उपनिर्वाचनमा माओवादीको मतपरिणामबारे विश्लेषण गरौं। दुई वर्षअघि ४१ मध्ये ६ ठाउँमा माओवादीले कांग्रेस उम्मेदवारलाई समर्थन गर्दै उम्मेदवारी दिएको थिएन। ३५ स्थानमा निर्वाचन लडेको माओवादीले ८ स्थानमा जितेको थियो। यसपालि पनि उसले ३ ठाउँमा उम्मेदवारी दिएन। यसपालि ३८ स्थानमा उठेको माओवादीले ११ स्थान जित्यो। रूकुमपूर्वको पुथा उत्तरगंगा गाउँपालिका २ मा एमालेको उम्मेदवारले उम्मेदवारी फिर्ता लिएपछि माओवादी उम्मेदवार निर्विरोध भए। माओवादीले मोरङको ग्रामथान गाउँपालिका अध्यक्ष जित्यो। विगतमा ल्याएको मतमा करिब आधा मत बढाएर उसले कांग्रेसबाट ग्रामथानको अध्यक्ष खोसेको हो।  माओवादीले अहिले जितेका ११ मध्ये ६ ठाउँ पहिले कांग्रेसले जितेको थियो। मोरङ ग्रामथान अध्यक्ष, उदयपुरको त्रियुगा १२, उदयपुरकै वेलका ९, धनुषाको धनुषाधाम १, नुवाकोटको ककनी २ र जाजरकोटको नलगाड उपप्रमुख एक्लै लडे पनि माओवादीले कांग्रेसबाट खोसेको हो। यीमध्ये ग्रामथान, उदयपुर र धनुषामा कांग्रेस बलियो मानिन्थ्यो, यसपालि माओवादीले पछार्‍यो। माओवादी एक्लै लडेर आफ्नो प्रभाव क्षेत्र जाजरकोटको नलगाड उपप्रमुख, हुम्ला सर्केगाड उपाध्यक्ष, रूकुमपूर्व पुथा उत्तरगंगामा जितलाई निरन्तरता दियो। विगतमा हुम्ला सर्केगाडमा माओवादीले कांग्रेससँग गठबन्धन गरी जितेको थियो भने नलगाड उपप्रमुख कांग्रेसलाई छाडेको र पुथा उत्तरगंगामा अध्यक्ष र उपाध्यक्ष दुवै जितेको थियो। माओवादी अध्यक्ष पुष्पकमल दाहाल 'प्रचण्ड' नै चुनावी प्रचार र घरदैलोमा हिँड्दा गोरखा नगरपालिका ५ को अध्यक्ष पनि पहिलेको तुलनामा करिब दोब्बर मत थप्दै माओवादीले जित्यो। विगतमा यहाँ एमालेले वडाध्यक्ष जितेको थियो। साथै माओवादीले डोल्पाको त्रिपुरासुन्दरी ५ पनि एमालेबाट खोस्यो। तर माओवादीलाई कांग्रेसले आधार इलाकामै हराइदिएको पनि छ। जाजरकोटको कुसे गाउँपालिका ७ कांग्रेसले खोस्यो भने हेटौंडा उपमहानगरपालिका १२ पनि माओवादीलाई हराएर कांग्रेसले नै जित्यो। कालिकोटको तिलागुफा नगरपालिका ४ को अध्यक्ष भने माओवादीबाट नेपाल मजदुर किसान पार्टीले खोस्यो। महोत्तरीको रामगोपालपुर नगरपालिका २ पनि माओवादीले गुमाउँदा एमालेलाई फाइदा भयो। दलहरूले यसपालि गठबन्धन नगर्दा र एक्लाएक्लै उम्मेदवारी दिँदा माओवादी केन्द्रलाई केही फाइदा भयो। माओवादीले एक गाउँपालिका अध्यक्ष (ग्रामथान), एक उपमेयर (नलगाड), दुई उपाध्यक्ष (सर्केगाड र पुथा उत्तरगंगा) र सात वडाध्यक्ष जितेको हो। उपेन्द्र यादव नेतृत्वको जनता समाजवादी पार्टी नेपालले सप्तरीको डाक्नेश्वरी वडा नम्बर १ र ४ मा वडाध्यक्ष जित्यो। यी दुवै विगतमा कांग्रेसले जितेका ठाउँ हुन्। राष्ट्रिय स्वतन्त्र पार्टीले काठमाडौं महानगरपालिका १६ को वडाध्यक्ष जित्यो। गठबन्धन गरी विगतमा कांग्रेसले जितेको ठाउँ यसपालि रास्वपाले खोसेको हो। रास्वपाले ४१  स्थानमध्ये २४ ठाउँमा उम्मेदवारी दिँदा अन्य ठाउँमा निराशाजनक परिणाम ल्यायो। माधवकुमार नेपाल नेतृत्वको नेकपा (एकीकृत समाजवादी) ले रौतहटको गढीमाई नगरपालिका ८ को अध्यक्ष जित्यो। ४१ स्थानमध्ये एकीकृत समाजवादीले १५ ठाउँमा उम्मेदवारी दिए पनि अन्यत्र भने निराशाजनक परिणाम आयो। जसपा नेपालले विगतमा जितेको गढीमाई ८ भने एकीकृत समाजवादीले जित्यो। नेपाल मजदुर किसान पार्टीले कालिकोटको तिलागुफा ४ को अध्यक्ष जित्यो, यहाँ पहिले माओवादीले जितेको थियो।  साथै ४१ ठाउँमा उपनिर्वाचन भएकोमा एक मात्र स्वतन्त्र उम्मेदवारले चुनाव जिते, झापाको कन्काई नगरपालिका ६ मा लक्ष्मीप्रसाद ओलीले।  उपनिर्वाचनमा दलहरूले ल्याएको मत विश्लेषण गर्दा खासै परिवर्तन देखिँदैन, पुरानै दलहरूले चुनाव जितेका छन्। पहिले २५ स्थानमा जितेको कांग्रेस अहिले उपचुनाव भएका ४१ मध्ये १७ स्थानमा जिते पनि उसले माओवादीसँग गठबन्धन गरेर जितेका अधिकांश सिट गुमाएको हो। गठबन्धन गर्दा माओवादीले आफ्नो प्रभाव क्षेत्रमा पनि कांग्रेसलाई सिट छाडेको थियो, ती सिटमा अहिले माओवादीले नै उम्मेदवारी दिँदा कांग्रेसले जित्न सकेन। एमालेले विगतमा जितेका ३ वडा गुमाएर यसपालि दुई उपाध्यक्ष र एक अध्यक्ष थप्यो। समग्रमा एमालेलाई उपनिर्वाचनबाट एक स्थान नाफा भयो।  गठबन्धन नगर्दा माओवादीले उपनिर्वाचनमा धेरै सिट जित्यो। उसले विगतमा ८ सिट जितेकोमा अहिले बढाएर ११ पुर्‍यायो। थपेका ३ सिटमध्ये दुइटा यसअघि कांग्रेसलाई छाडेको ठाउँ थियो भने एउटा प्रतिस्पर्धामा मत बढाएरै जित्यो।  यो पनि: ३२ ठाउँमा उम्मेदवारी दिएको राप्रपाले पायो जम्मा ४ हजार मत १५ ठाउँमा उम्मेदवारी दिएको एकीकृत समाजवादीलाई नगण्य मत कीर्तिपुरको चुनावले कांग्रेस र एमालेलाई देखाएको ऐना "
    },
    {
        "title": "१५ ठाउँमा उम्मेदवारी दिएको एकीकृत समाजवादीलाई नगण्य मत",
        "link": "https://www.setopati.com/politics/345258",
        "content": "२०७९ सालको निर्वाचनमा दैलेखको महाबु गाउँपालिकामा एकीकृत समाजवादीले तेस्रो मत प्राप्त गरेको थियो। कांग्रेसका लछुमन गुरूङले २ हजार ९ सय ७९ मत ल्याएर गाउँपालिका अध्यक्ष निर्वाचित हुँदा एकीकृत समाजवादीका जंगबहादुर शाहीले २ हजार २ सय ६८ मत ल्याएका थिए। तर अढाइ वर्षमा एकीकृत समाजवादीको त्यो मत कायम रहेन। २०७४ का गाउँपालिकाका अध्यक्ष निर्वाचित भएका शाही नेकपा (एमाले) फर्किए। एमालेले उनैलाई टिकट दियो। यो उपनिर्वाचनमा उनले ३ हजार १२७ मत ल्याएर निर्वाचित हुँदा कांग्रेसका उम्मेदवार झलकबहादुर भण्डारी २ हजार ६ सय ७५ मतसहित दोस्रो भए। तेस्रो मत (८४२) माओवादी केन्द्रका जंगबहादुर बरालले ल्याउँदा एकीकृत समाजवादीका जगतबहादुर हमालले जम्मा ४ मत ल्याए। एकीकृत समाजवादीले रौटहटको गढीमाई नगरपालिका–८ को चुनाव जितेर उपस्थिति देखायो। गढीमाई नगरपालिका वडा नम्बर ८ को अध्यक्षमा एकीकृत समाजवादीका बजरंगीप्रसाद यादवले ६५५ मत ल्याएर निर्वाचित हुँदा उम्मेदवारी दिएका अन्य ठाउँमा जमानत मात्र खोसिएन मत नै नगण्य आयो। तेह्रथुमको लालीगुराँस नगरपालिका–८ मा एकीकृत समाजवादीले जम्मा २ मत प्राप्त गर्‍यो। यसअघि राम्रो मत प्राप्त गरेको काठमाडौंको कीर्तिपुर नगरपालिकामा पनि एकीकृत समाजवादीको मत जोगिएन। २०७९ सालको निर्वाचनमा कीर्तिपुर नगरपालिकाको प्रमुखको निर्वाचनमा एकीकृत समाजवादीका उम्मेदवार बटुकृष्ण थापाले १ हजार १ सय ५३ मत ल्याएका थिए। अहिले कीर्तिपुरमा माओवादी केन्द्रका शिवशरण महर्जनलाई समर्थन गरे पनि एकीकृत समाजवादीको मत त्यता ट्रान्सफर भएको देखिएन। अर्थात् एकीकृत समाजवादीको मत नै घट्यो। काठमाडौं महानगरपालिका वडा नम्बर १६ को निर्वाचनमा पनि एकीकृत समाजवादीको मत उल्लेख्य घट्यो। २०७९ सालको निर्वाचनमा काठमाडौं–१६ बाट उम्मेदवार बनेका एकीकृत समाजवादीका लक्ष्मण गमालले १ हजार ५ सय ८९ मत ल्याएर तेस्रो बनेका थिए। अहिले चौथो मत ल्याएका एकीकृत समाजवादीका मीनबहादुर महर्जनले एक हजार ९२ मत ल्याए। चुनाव भएका ४२ ठाउँमध्ये एकीकृत समाजवादीले १५ ठाउँमा मात्रै उम्मेदवारी दिएको थियो। कीर्तिपुर नगरपालिकाको प्रमुख पदमा उसले माओवादी केन्द्रलाई समर्थन गरेको थियो। यो उपनिर्वाचनमा एकीकृत समाजवादीले ३ हजार ७ सय ५७ मात्रै मत ल्यायो। यो पनि:  ३२ ठाउँमा उम्मेदवारी दिएको राप्रपाले पायो जम्मा ४ हजार मत कीर्तिपुरको चुनावले कांग्रेस र एमालेलाई देखाएको ऐना रास्वपाः काठमाडौं-१६ मा जित, अन्य सबैतिर निराशाजनक परिणाम! काठमाडौं–१६ मा रास्वपाको जितको अर्थ एकीकृत समाजवादीले यो उपचुनावमा ल्याएको मत परिणामः   "
    },
    {
        "title": "नेपालले प्रस्ताव गरेका १२ मध्ये १० परियोजना परे बिआरआई फ्रेमवर्कमा",
        "link": "https://www.setopati.com/politics/345235",
        "content": "नेपाल र चीनले सम्झौता गरेको फ्रेमवर्क फर बिआरआई कोअपरेशनमा १० वटा परियोजना परेका छन्। नेपाल सरकारले प्रस्ताव गरेका १२ मध्ये २ वटा हटाएर फ्रेमवर्क अन्तर्गत १० वटा परियोजना अघि बढाउने सहमति नेपाल र चीन सरकारबीच भएको हो। सम्झौताको हस्ताक्षरित दस्ताबेजबाट काठमाडौं-हेटौंडा पोड-वे र काठमाडौं उपत्यका प्रसारण लाइन स्तरोन्नति गर्ने प्रस्ताव हटाइएको हो। अब बिआरआई फ्रेमवर्क अन्तर्गत टोखा-छहरे सुरूङमार्ग, हिल्सा-सिमकोट सडक, किमाथांका-खाँदबारी सडक र पुल, जिलोङ-केरूङ-काठमाडौं ट्रान्सबोर्डर रेल्वे, जिलोङ-केरूङ-चिलिमे २२० केभी ट्रान्सबोर्डर ट्रान्समिसन लाइनको काम अघि बढ्ने छ। यस्तै, मदन भण्डारी विश्वविद्यालय, काठमाडौं साइन्टिफिक सेन्टर एण्ड साइन्स म्युजियम, झापाको दमकमा रहेको चीन-नेपाल औद्योगिक मित्रपार्क, दमकमै बन्ने झापा स्पोर्ट्स एकेडेमी र डडेल्धुराको अमरगढी सिटीहल पनि बिआरआई फ्रेमवर्क अन्तर्गत अघि बढ्ने भएका छन्। चीनले फ्रेमवर्कबाट बिआरआई अन्तर्गत मदन भण्डारी विज्ञान तथा प्रविधि विश्वविद्यालय बनाउने प्रस्ताव हटाएकोमा फेरि थपिएको हो।   मदन भण्डारी विश्वविद्यालय थप्दा प्रस्तावित अरू दुई वटा परियोजना भने हटाइएको छ। यी १० परियोजनामध्ये झापाको स्पोर्ट्स एकेडेमी र अमरगढीको सभा हल सरकारको विशेष अनुरोधमा समावेश भएको हो। मंगलबार मात्रै प्रधानमन्त्री केपी शर्मा ओली र नेपाली कांग्रेसका सभापति शेरबहादुर देउवाको निर्वाचन क्षेत्रमा एक-एक आयोजना बनाइदिन नेपालले चीन सरकारसँग आग्रह गरेको थियो। चीन भ्रमणमा रहेका प्रधानमन्त्री केपी शर्मा ओलीले मंगलबार उच्चस्तरीय भेटवार्ता सकेपछि निकालिएको संयुक्त वक्तव्यमा नेपालका तर्फबाट यस्तो आग्रह गरिएको उल्लेख थियो। ‘नेपाल पक्षले चिनियाँ पक्षलाई मदन भण्डारी विज्ञान तथा प्रविधि विश्वविद्यालयको काम अगाडि बढाउन, झापाको दमकमा स्पोर्ट्स एकेडेमी र डडेल्धुरामा अमरगढी सिटी हल बनाउन आग्रह गरेको छ,’ संयुक्त वक्तव्यमा लेखिएको छ। झापाको दमक प्रधानमन्त्री ओलीको निर्वाचन क्षेत्र हो भने डडेल्धुराको अमरगढी कांग्रेस सभापति शेरबहादुर देउवाको निर्वाचन क्षेत्रमा पर्छ। यसअघि कांग्रेस र एमालेबीच भएको छलफलमा प्रधानमन्त्री ओलीले चीनले आफू र कांग्रेस सभापति देउवाको क्षेत्रमा एउटा-एउटा आयोजना उपहार दिन लागेको ब्रिफिङ गरेका थिए। तर मंगलबारको संयुक्त विज्ञप्तिमा भने नेपालले नै अनुरोध गरेको उल्लेख भएको थियो। नेपाल र चीनबीच बुधबार बिहान 'फ्रेमवर्क फर बिआरआ‌ई कोअपरेसन’ְमा सम्झौता भएको हो। फ्रेमवर्क सम्झौतामा नेपालका तर्फबाट परराष्ट्र सचिव अमृतबहादुर राई र चीनतर्फ नेशनल डेभलपमेन्ट एण्ड रिफर्म कमिशनका उपाध्यक्ष लिउ सुशेले हस्ताक्षर गरेका थिए। यसअघि तयार पारिएको फ्रेमवर्कको मस्यौदामा ‘ग्रान्ट फाइनान्सिङ’ लेखिएको ठाउँमा ‘एड फाइनान्सिङ’ राखेर हस्ताक्षर गरिएको छ। ‘ग्रान्ट’को अर्थ अनुदान भन्ने हुन्छ भने ‘एड’को अर्थ सहायता भन्ने हुन्छ। त्यो अनुदान या ऋण जे पनि हुन सक्छ। मंगलबार सरकारले बिआरआईअन्तर्गत सञ्चालन गर्ने परियोजनाहरू चीनले अनुदानमा बनाइदिनुपर्ने र बिआरआई अन्तर्गत ऋण नलिने नेपालको प्रस्तावमा चीन असहमत भएपछि नेपाल र चीनका अधिकारीहरूबीच भएको अनौपचारिक छलफलमा बीचको बाटो खोज्ने सहमति भएको थियो। नेपालले प्रस्ताव गरेको फ्रेमवर्कको मस्यौदाको ‘ग्रान्ट फाइनान्सिङ’ भन्ने शब्द हटाएर चीनले 'फाइनान्सिङ' मात्रै राखेको थियो। बिआरआई अन्तर्गत ऋण नलिने नेपाली कांग्रेसको अडानकै कारण अनुदानमात्रै लिनेगरी फ्रेमवर्क र परियोजनाहरूको सूची तयार पारेर सरकारले चीनको विदेश मन्त्रालयमा शुक्रबार पठाएको थियो। प्रधानमन्त्री केपी शर्मा ओली र चिनियाँ प्रधानमन्त्री ली छ्याङबीच भएको भेटमा ती समझदारीपत्रमा हस्ताक्षर हुन नसकेपछि परराष्ट्रमन्त्री आरजु राणा देउवाले चिनियाँ विदेश मन्त्रालयका प्रतिनिधिहरूसँग भेटेकी थिइन्। त्यसक्रममा चिनियाँ पक्षले बिआरआई अन्तर्गत अघि बढाउने भनेर प्रस्ताव गरिएकामध्ये केही परियोजना र कम्तीमा पनि एउटा परियोजनामा ऋण लिन प्रस्ताव गरेका थिए। ‘चीनको प्रस्तावपछि नेपाली पक्षका बीचमा फेरि आन्तरिक छलफल भएको थियो,’ भ्रमण टोलीका एक अधिकारीले सेतोपाटीसँग भने,‘हामीले विभिन्न विकल्पहरूमा पनि छलफल गर्‍यौं। ‘ग्रान्ट’ को ठाउँमा ‘एड’ राख्ने कि भनेर पनि छलफल गरियो। त्यसैमा सहमति जुट्यो।’ प्रधानमन्त्री केपी शर्मा ओलीले संयुक्त वक्तव्य जारी भए पनि फ्रेमवर्कमा हस्ताक्षर गरेर जाने भन्दै सहमतिका लागि छलफल गर्न भ्रमण दलका उच्चस्तरीय प्रतिनिधिहरूलाई निर्देशन दिएका थिए। छलफल निष्कर्षमा पुगेपछि फ्रेमवर्कमा हस्ताक्षर भएको हो। "
    },
    {
        "title": "राष्ट्रपतिको स्वास्थ्य अवस्थाबारे कार्यवाहक प्रधानमन्त्रीले लिए जानकारी",
        "link": "https://www.setopati.com/politics/345252",
        "content": "राष्ट्रपति रामचन्द्र पौडेलको स्वास्थ्य अवस्थाबारे कार्यवाहक प्रधानमन्त्री प्रकाशमान सिंहले जानकारी लिएका छन्। बिरामी भएपछि राष्ट्रपति पौडेललाई त्रिवि शिक्षण अस्पताल भर्ना गरिएको छ।  कार्यवाहक प्रधानमन्त्री सिंह बुधबार अस्पतालमै पुगेर राष्ट्रपतिको स्वास्थ्य अवस्थाबारे जानकारी लिएको उनको सचिवालयले जानकारी दिएको छ। राष्ट्रिपति पौडेल प्रोस्टेटको उपचारका लागि बुधबार बिहान त्रिवि शिक्षण अस्पताल भर्ना भएका थिए। राष्ट्रपति पौडेलको शल्यक्रिया सम्पन्न भएको र उनको स्वास्थ्य अवस्था सामान्य रहेको अस्पतालका निमित्त कार्यकारी निर्देशक घनश्याम गुरूङले कार्यवाहक प्रधानमन्त्री सिंहलाई जानकारी गराएका छन्। "
    }
]